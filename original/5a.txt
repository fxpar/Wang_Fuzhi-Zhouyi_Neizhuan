
周易內傳卷五上·繫辭上傳起

第一章訖第七章

伏羲氏之始畫卦也，即陰陽升降、多寡隱見，而得失是非形焉。其佔簡，其理備矣。後聖因之，若《連山》，若《歸藏》，皆引伸畫象之理而為之辭，使人曉然于吉兇之異，以遵道而迪吉。至於文王，益求諸天人性命之原，而見天下之物、天下之事、天下之變，一本於太極陰陽動靜之幾，貞邪、誠妄、興衰、利害，皆剛柔六位交錯固然之理，乃易其序，以《乾》《坤》並建為之統宗，而錯綜以成六十四卦，舉萬變之必形者可以約言而該其義，則《周易》之《彖辭》所繇折中往聖而不可易也。周公復因卦中六位陰陽之動而為之《象辭》，則以明一時一事之相值，各有至精允協之義，為天所禍福於人，人所自蹈于吉兇之定理，莫不於爻之動幾顯著焉。《彖》與《象》皆系乎卦而以相引伸，故曰《繫辭》。“系”雲者，數以生畫，畫積而象成，象成而德著，德立而義起，義可喻而以辭達之，相為屬系而不相離，故無數外之象，無象外之辭，辭者即理數之藏也。而王弼曰“得意忘言，得言忘象”，不亦舛乎。

顧自《連山》以後，卜筮之官各以所授受之師說而增益之，為之繇辭者不一，如《春秋傳》所記，附會支離，或偶驗於一時，而要不當於天人性命之理。流及後世，如焦贛、關朗之書，其私智窺測象數而為之辭，以待佔者，類有吉凶而無得失。下逮《火珠林》之小技，貪夫、淫女、訟魁、盜帥，皆得以猥鄙悖逆之謀，取決於《易》，則惟辭不繫於理數甚深之藏，而又旁引支幹、五行、鬼神、妖妄如青龍、朱雀之類，妖妄也。 以相亂。若夫文王、周公所繫之辭，皆人事也，即皆天道也；皆物變也，即皆聖學也；皆禍福也，即皆善惡也。其辭費，其旨隱，藏之於用，顯之以仁，通吉凶得失於一貫，而帝王經世、君子窮理以儘性之道，率於此而上達其原。夫子慮學《易》者，逐於佔《象》而昧於其所以然之理，故為之《傳》以發明之，即佔也，即學也，即以知命而不憂，即以立命而不貳。其以喻斯人於人道之所自立，而貞乎生死休咎之大常，意深切矣。而傳《易》者或謂但為筮設，其因象立辭，不過如《火珠林》之卦影，為學者所不必學，則夫子作《傳》，又何為而加以《象》外之理乎？此通儒之蔽，不可不辨者也。分上、下傳者，因簡策之繁而各編之耳，非義所繫也。

天尊地卑，乾坤定矣。卑高以陳，貴賤位矣。動靜有常，剛柔斷矣。方以類聚，物以群分，吉凶生矣。在天成象，在地成形，變化見矣。 斷，丁亂反。見，胡甸反。

此明《周易》並建《乾》《坤》，以統六子，而為五十六卦之父母，在天之化，在人之理，皆所繇生，道無以易，而君子之盛德大業，要不外乎此也。

《乾》者陽氣之舒，天之所以運行。《坤》者陰氣之凝，地之所以翕受。天地，一誠無妄之至德，生化之主宰也。乃《乾》行不息於無聲無臭之中，《坤》受無疆而資不測之生，其用至費，而用之也隱，人不可得而見焉，則於“天尊地卑”而得其定性之必然矣。惟其健，故渾淪無際，函地於中而統之，雖至清至虛，而有形有質者皆其所役使，是以尊而無尚；惟其順，故雖堅凝有實體之可憑，而靜聽無形之摶捖，不自擅而惟其所變化，是以卑而不違；則於尊卑之職分，而健順之德著矣。此言奇耦之畫，函三於一，純乎奇而為六陽之卦，以成乎至健，於三得二，純乎耦而為六陰之卦，以成乎大順。奇耦至純而至足於兩間，故《乾》《坤》並建而統《易》，其象然，其數然，其德然，卦畫之所設，乃固然之大用也。

變“尊”言“高”者，“尊卑”以司化之用言，“卑高”以定體之位言也。天高地下，人生其中，三極昭然，因而重之，以為六位；天之所顯示，地之所明陳，人之所仰事而俯承者，著矣。高者貴，卑者賤，故六位設而君臣之分，隱見之殊，功效之各營，雖無典要，而有定位。此言《易》設位以載九六之畫，為自然之定體也。

位有陰陽，而有體必有用。三、四者，進退之機；二、五者，主輔之別；初、上者，消長之時，皆有常也。而爻有剛柔，剛與陽協，柔與陰稱，或相得而宜，或相劑而和，則剛柔之得失於此斷矣。此言爻麗於位，而剛柔之致用，當與不當之分也。

“方”者，位也。貞、 各有三位，而初四、二五、三上，以類相應，其近而相比者，以類相孚，交相聚也。“物”者，爻也。爻之剛柔，各自為群，而性情分焉。同群者孚，異群者應，如其道則吉，非其道則兇。若以陰陽之本體俱為天地之大用，何吉何兇？而一聚一分，則得失差異，是以吉凶生焉。此言爻位有比、有應，有承、有乘，因時而生吉凶也。

凡此者，《乾》《坤》二卦統六陽、六陰於六位之中，健順之理備，貴賤之位陳，剛柔之節定，孚應之情通，兩儀並建，全《易》之理，吉凶得失之故，已全具其體用，則繇此而變化焉，又豈聖人之故為損益推蕩以立象哉！惟《乾》統天，而天有以行其命令於地者，則雷、風、日、月成乎象。惟《坤》行地，而地有以效功能於天者，則水、火、山、澤成乎形。天不終於無形，地固成乎有象。《乾》之所始而流形，《坤》之所生而化光者，變化自著於兩間，六陽六陰往來於向背十二位之中，而發見於六位，交相錯以利時乘之用。陽之變，陰之化，皆自然必有之功效，故六子興焉，以為六十二卦之權輿，而《易》道備矣。

是故剛柔相摩，八卦相蕩：

“摩”者，兩相循也。“蕩”者，交相動也。惟其《乾》《坤》並建，六陽、六陰各處於至足以儲用，而十二位之半隱而半見，惟見者為形象之可用者也。在天則十二次之經星迭出迭沒，在地則百昌之生成迭榮迭悴，在人物則靈、蠢、動、植聖、狂、義、利、君臣治亂之分體而各乘其時，所發見而利用者，約略得其六耳。以十二至足之陰陽，往來於六位之中，相錯以進退，剛利柔之受，柔倚剛以安，乍然有合而相摩蕩，則純陽而為《乾》，純陰而為《坤》，陰陽相雜而為六子，皆自然必有之化，要非《乾》《坤》之至足，亦惡能摩蕩以成八卦之經緯，而起六十四卦哉！

鼓之以雷霆，潤之以風雨，日月運行，一寒一暑，乾道成男，坤道成女。

此皆其相摩相蕩所變化之形象也。陽下起而鼓動乎陰，成雷霆之象而為《震》；陰入陽下，而散陽之亢以使和浹，成風雨之象而為《巽》；陰陽交相映相函以相運，則成日月寒暑相易之形象而為《坎》《離》；《乾》以剛而致其奇於耦中，《坤》以柔而致其耦於奇內，則成男女之形而為《艮》《兌》；皆形象之固有，而《易》於六位之中，備其各成之變化，既鼓既運，既成，則繇是以變化無方，以生五十六卦，皆此至足之健順不容已於摩蕩者為之也。此《周易》之窮理達化，所以極其至而立義精也。

《巽》兼言“雨”者，陰澤下流，亦雨象也。日南則寒，北則暑。月雖二十七日有奇，周於九道，而冬至之月恆在夏至之黃道，夏至之月恆在冬至之黃道，月南則暑，月北則寒矣。《艮》《兌》不言山澤，言男女者，山陵為牡，溪谷為牝也。

此上言天地自然之化，以下則推原於《乾》《坤》健順之德，明其所以起萬化而統全《易》之理，乃終以希聖希天之學，示學《易》者，於《乾》《坤》並建而得崇德廣業之樞要，此章之次序也。

乾知大始，坤作成物。

夫人知天之大始而不知始之者，惟《乾》以知之；人知地之成物而不知成之者，惟《坤》以作之。故《乾》曰“大明終始”，《坤》曰“行地無疆”。然則苟有《乾》之知皆可以始，苟有《坤》之作皆可以成。而非至健，則明不出於一熲，而無以豫萬變；非至順，則道隱於小成，而無以善永終。故以在人之知行言之；聞見之知不如心之所喻，心之所喻不如身之所親；行焉而與不齊之化遇，則其訢拒之情，順逆之勢，盈虛之數，皆熟嘗之而不驚其變，行之不息，知之已全也。故惟《乾》之健行而後其“知”為“大始”也。志之所作不如理之所放，理之所放惟其志之能順；氣動而隨，相因而效，則無凝滯之情，而順道之所宜以盡事物之應得，勉焉而無所強，為焉而不自用，順之至，作之無倦也。故為《坤》之順承而後其“作成物”也。《乾》《坤》者，在天地為自然之德，而天之氣在人，氣暢而知通，氣餒而知亦無覺；地之理在人，耳、目、口、體從心知，心知之所不至，耳、目、口、體無以見功，皆此理也。六十四卦之象，其德有知者，皆《乾》之為也；有作者，皆《坤》之為也。其或知之非實，作之非道者，則陰陽之愆，而要亦未始非剛柔固有之幾所發，而但其時位之不齊耳。“知大始”“作成物”，則全《易》皆在其中矣。

乾以易知，坤以簡能。 易，以鼓反，下同。

此言《乾》《坤》者，指二卦之全體而言也。變“作”言“能”者，知作，其功；知能，其效也。在知曰“易”，理有難易；在能曰“簡”，事有繁簡；其為純一而無間雜之義則同也，謂純陽純陰，道惟一而無事於更端也。二卦並建，以統變化，在《乾》惟健，在《坤》惟順，疑不足以盡萬變，乃天下之理，雖甚深而不易測，然惟有所怠廢者則有所疑惑。純乎健而自強不息，則無所凝滯，而吉凶消長自可旁通其數，抑惟矯物立異，則勢窮而阻；純乎順而承天時行，則無所阻，而悔吝憂虞皆曲盡其材。在天地，則不勞而造物之功化無以御。其在人，則知行皆一以貫而道無多歧。此《乾》《坤》二卦雖未備六十二卦之變，而已裕其理也。

易則易知，簡則易從；易知則有親，易從則有功；有親則可久，有功則可大。

在天地，則雷、風、寒、暑、山、澤，雖殊象異形，皆有其常，無所容其疑殆而不能離；動植飛潛，各率其情材以自效而奏其功。古今不易，而小大不遺，天道之純為之也。在人則心純而理一，天下歸其仁，萬方效其順，安於其教而德不諼，勸於其善而道以廣，皆此至健不息，至順無違之德為之也。

可久則賢人之德，可大則賢人之業。

“賢人”，賢於人者，蓋亦謂希天之聖人也。德不 而業皆成，其所以致此者，知行而已矣。知則《乾》之大明，以無慾不屈之剛，獨乎萬理者也。行則《坤》之通理，以順事恕施之柔，不雜私僻者也。《乾》《坤》之德，人生而性皆具，有氣皆可清通，有質皆可效法，而惟賢人能全體之。故時皆其時，位皆其位，行乎險阻，而德業貞於一，以易簡應繁難，而不憂道之或詘也。

易簡而天下之理得矣，天下之理得而成位乎其中矣。

此言學《易》者能體《乾》《坤》之易簡，則理窮性盡，而與天地合德也。知無不明，則純《乾》矣；行無不當，則純《坤》矣。以之隨時變化，惟所利用，而裁成輔相之功著焉，則與天地參。故《周易》並建《乾》《坤》十二位之陰陽，以聽出入進退，成六十四卦，三百八十四爻之象佔，所以盡天道：昭人極，為聖學合天之軌則，位有異，時有殊，而無九六以外有餘不足之數得參焉。斯以冒天下之道，而非《連山》《歸藏》之所及，況後世之窺測氣機以佔利害，如加一倍乘除之法，及《復》《姤》為小父母之支說，其不足與於三聖大中至正之道，明矣。

抑嘗論之，聖人之論《易》也，曰“易簡”，而苟且之小儒與佛老之徒，亦曰“易簡”，因依託於《易》以文其謬陋。乃《易》之言“易簡”者，言純《乾》純《坤》不息無疆之知能也，至健而無或不健，至順而無或不順也。小儒惰于敏求而樂於自用，以驕語無事多求，而道可逸獲；異端則揮斥萬物，滅裂造化，偶有一隙之靜光，侈為函蓋《乾》《坤》之妙悟，而謂人倫物理之繁難，為塵垢糠秕，人法未空之障礙，天地之大用且毀，而人且同於禽獸，正與“知大始”“作成物”之理背馳。善學《易》者，於健順求至其極，則自“易”、自“簡”，慎勿輕言“易簡”也。

右第一章。此章言《周易》首建《乾》《坤》之旨，該盡乎全《易》之理，立天德王道之極，以明文王定《易》序之大義。

聖人設卦觀象，繫辭焉而明吉凶。

聖人謂文王、周公。“設卦觀象”，設卦畫於前而觀其成象也。“辭”者，象之義也。“吉凶”，象之所固有而所以然之理，非辭不明。“系”者，相屬而不離之謂。《彖》《爻》之辭，必因乎象之所有，即有戒佔者之辭，亦因象之所當戒與其可戒而戒之。若宜正而不宜邪，則萬事萬理皆然，不待戒也。此節明《象》與《辭》所自設，為君子平居之所宜玩。

剛柔相推，而生變化。 推，吐回反。

“推”，移也。陽極於九而已盈，則下移而八；陰極於六而已歉，則上移而七。“變”，陽且變而有陰之用；“化”，陰受陽化而且從陽之德也。六爻已成卦象，而所佔在一爻，以剛柔之過，必且推移，故於此爻佔其變化也。如《乾》之九二，且變而之陰，有《離》之象，故曰：“天下文明，剛推而柔也。”《坤》之初六，陰尚微弱，而曰“堅冰”，柔且推而剛也。《履》之六三曰“志剛”。《謙》之六五曰“侵伐”，皆有變化陰陽之義，此義例之常也。若“乾”初動而無《姤》道，《坤》初動而無《復》理，則又不可據義例為典要，在學者之知通爾。此節明變與佔之所自生，為君子因動而佔之所宜玩。

是故吉凶者，得失之象也；悔吝者，憂虞之象也。

得失，以理言，謂善不善也。“虞”，慮也。《易》不為小人謀詭至之吉凶，於其善決其吉，於其不善決其兇，無不自己求之者，示人自反，而勿僥倖勿怨尤也。“悔”者，行焉而必失，則宜憂。“吝”者，求行而不遂，則宜慮。故言“悔吝”者，以著其當憂虞也。

變化者，進退之象也；剛柔者，晝夜之象也。

“變”者陽之退，“化”者陰之進。進所宜進，退所宜退，則得；進而或躁或阻，退而或疑或怯，則失。卦象雖成，而當其時位，有進退之幾焉。故其得者卦雖險而可使平，其失者卦雖吉而且兇，《易》於發動之爻著其理焉。晝動夜靜，天之道，物之情也。然動不可靜，則氣浮而喪其心之所守；靜不能動，則心放而氣與俱餒。故《易》以剛柔相推之數，著其剛下生柔，柔上生剛之動幾，示人以動靜相函，如晝夜異時，而天運不息，晝必可夜，夜必可晝也。

六爻之動，三極之道也。

初、二，地位；三、四，人位；五、上，天位。每位必重，氣之陰陽、形之柔剛、性之仁義，交至而成乎全體大用也。然而不能皆見於用，故一時之所值、一事之所佔，則道著焉。當其時，處其地，擇其進退，天之災祥，地之險易，人事之順逆因而決焉。三極得失之理，於斯顯矣。

是故君子所居而安者，《易》之序也；所樂而玩者，《爻》之辭也。是故君子居則觀其象而玩其辭，動則觀其變而玩其佔，是以自天佑之，吉無不利。

“安”者，知其不可過而無越思。“居”者，守之以為恆度。“序”謂剛柔消長之次序。“樂”者，不驚其吉，不惡其兇。“玩”，熟求其所以然之理也。“觀象玩辭”，學《易》之事。“觀變玩佔”，筮《易》之事；佔亦辭之所佔也。承上文而言，《易》因天道以治人事，學之以定其所守，而有事於筮，則佔其時位之所宜，以慎於得失，而不忘憂虞，則進退動靜一依於理，而“自天佑之，吉無不利”矣。天者，理而已矣，得理則得天矣。比干雖死，自不與飛廉惡來同戮；夷齊雖餓，自不與頑民同遷；皆天所佑而無不利也。利者，義之和也。

右第二章。此章及下章皆言《易》道之切於人用，居不可不學，而動不可不佔也。

《彖》者，言乎象者也；《爻》者，言乎變者也。

謂《彖》《爻》之辭也。“象”，一卦全體之成象；“變”，九六發動之幾應也。

吉凶者，言乎其失得也；悔吝者，言乎其小疵也；無咎者，善補過也。

謂《彖》《爻》之辭，因象變而徵人事也。剛柔因乎時位以為得失。“吉凶”非妄，皆繇道之得失。“小疵”於道未失，而不當其時位，則剛柔差錯，而必有“悔吝”。“無咎”，於道未得，而有因時自靖，不終其過之幾。蓋禍福無不自己求之者，雖或所處不幸，而固有可順受之命。故研幾精義，謹小慎微，改過遷善，君子自修之實功，俱於《彖》《爻》著之。《周易》之與後世技術卜佔之書，貞邪義例之分，天地縣隔，於此辨矣。

是故列貴賤者存乎位，齊小大者存乎卦，辨吉凶者存乎辭。 齊，在詣反。

此言《易》之定體也。“貴賤”猶言尊卑。居中及在上者為貴，在下而不中者為賤。居其“位”，則有其職分之所當然者也。齊與劑通。“小”，陰；“大”，陽也。“卦”謂九、六之爻，麗於六位者，各有宜居，為位之當，陰陽之分劑於此定也。卦位兩設，相遇以成象，而吉凶之故因而系之矣。

憂悔吝者存乎介，震無咎者存乎悔。

此言《易》之存乎辭者，其示人之意深切也。“介”，善不善之間也。本善也，一有小疵，而即成乎不善，故告之以“悔吝”，使人於此憂之，以慎於微而早辨之。動而有過曰“震”。本有咎而告之故，使人知悔其前之過而補之，則猶可以無咎，《易》之所以警惕夫人而獎勸之於善者至，非但詔以吉凶而已。

是故卦有小大，辭有險易。

《系傳》言“是故”，有不承上言者，朱子謂喚起下文，如此類是也。“小大”，因象而異。其繫於世道之盛衰，治理之治亂，天道聖學之體用，而象有之，則大。其他一事一物之得失，如《噬嗑》《頤》《家人》《革》《井》《歸妹》之類，則小。卦純則辭易，如“潛龍勿用”“直方大”之類。卦雜則辭險，如“荷校”“噬膚”“載鬼”“張弧”之類。蓋人事之不齊，務其大必謹其小，居其易抑必濟其險，奉天道以盡人能，皆不可不備，而《易》皆詔之。

辭也者，各指其所之。

“指”，示也。“之”，往也。使因其所示而善其行也。張子曰“指之使趨時順利，順性命之理，臻三極之道”是也。務其大則可以致遠，謹其小則可以明微，知其易而安於常，知其險而不憂其變，《易》之為君子謀者至矣。

右第三章。

《易》與天地準，故能彌綸天地之道。

《易》之象數，天地之法象也。《乾》《坤》統其全，卦爻盡其變，其體與天地合也。“彌”，遍也。“綸”，聯合而盡其條理也。“道”，謂化育運行之大用。自其為人物所必繇者，則謂之道。自其妙萬物而不主故常者，則謂之神。全肖其體，故曲盡其用。此二句，一章之大指，以下皆以申明此意。

仰以觀於天文，俯以察於地理，是故知幽明之故。

“故”字以上，皆言《易》之與天地準者；其下則贊其彌綸之盛也。仰觀、俯察、兼畫卦，繫辭而言，餘仿此。“天文”，日月星辰隱見之經緯；“地理”，山澤動植榮落之條緒；雷風界其間以生變化者也。《易》之以八卦錯綜摩蕩而成文理者準之。天文則有隱有見，地理則有榮有落。見而榮者明也，隱而落者幽也。其故則明以達幽，而幽者所以養明，明非外襲，幽非永息。於《易》之六陰六陽互見於六位，以乘時而成文理者，可以知幽明之為一物，而但以時為顯藏也。

原始反終，故知死生之說。

“原”，有本而生也。“反”，歸諸其故也。陰陽之見乎卦象者，其自下生，而來也非無本；極於上而且終，其往也非消散而滅。八錯二十八綜，具《乾》《坤》之全體，以相互屈伸，故資始無窮，而要歸可以繼起。《易》言往來，不言生滅，“原”與“反”之義著矣。以此知人物之生，一原於二氣至足之化；其死也，反於 縕之和，以待時而復，特變不測而不仍其故爾。生非創有，而死非消滅，陰陽自然之理也。朱子譏張子為大輪迴，而謂死則消散無有，何其與夫子，此言異也。

精氣為物，遊魂為變，是故知鬼神之情狀。

“精”者陰之始凝，“氣”者陽之善動者也。成乎形象者皆謂之“物”。“魂”者，精得氣而靈。氣蕩精而動者也。“變”，易其故而別為新之謂。“為”者，天地 縕不息之幾，以妙屈伸之用者也。“鬼神”者，二氣不已之良能，為屈為伸之用，而吉凶之所自出也。《易》之或九、或六，結而成乎卦體，出於無心之分合，神之為物而且為鬼者也。奇偶成而反諸大衍，聽再營之遊蕩，不必仍其故，而又且成焉，鬼之為變而復為神者也。已成乎物者，吉凶之效；未成乎物者，吉凶之幾。一聚一散，變化無窮，而吉凶不爽。以此知鬼神之情狀，無心而自有恆度，則以事鬼神，應災祥，而制禮樂刑賞之大用，無不與鬼神合其吉凶矣。自天地一隱一見之文理，則謂之幽明；自萬物之受其隱見以聚散者，則謂之生死；自天地至足之體以起屈伸之用，而生死乎物者，則謂之鬼神。天地之道，彌綸於兩間者，此而已矣。而《易》以六位為陰陽，十二之全體，一聚一散，一屈一伸於其間，以迭為幽明生死物變，則準之以彌綸天地之道，誠然之幾無不著明，而吉凶之故亦必無爽忒矣。此上言《易》之立體，參伍錯綜以知化，與天地之化相彌綸者也。

與天地相似，故不違。

“不違”，天不違之也。天地之所以宰萬物者，理而已矣。《易》一準乎時位當然之理，以著其得失，故吉凶雖未先見，而其應不爽，天地弗能違也。此下言《易》之致用，崇德廣業，與天地之德相彌綸者也。

知周乎萬物而道濟天下，故不過。 知，去聲。

“過”，差也。萬物之情理，皆天地之化所發見，而君子知之，必盡以通志成務，而利天下。《易》於物之象變，委曲蕃庶，雖猥小而推之以陰陽之化理，因示以濟之之道，則可與天地之流行於品物，而咸亨者，無差忒也。

旁行而不流，樂天知命故不憂。 樂，盧各反。

“旁行”，隨所變遷無定則之謂。“不流”，於六位之中往來有紀，而各成其義也。《易》之錯綜變化，得失不定，皆物理人事之所有。當其時，居其位，則有其道。天命之無所擇而施，知之則可不改其樂。蓋在天者即為理，在命者即為正，天不與人同憂，而《易》肖之以詔人不憂。此知者之學於《易》而合天之道也。

安土敦乎仁，故能愛。

天地普愛萬物，而德施無窮，隨陰陽之所附麗，皆著其生成。而《易》無擇於六位之貴賤險易，皆因時以奠居，獎其進而抑其躁，則無土不有天理之必盡，而健順之化皆行焉，是體天地廣大之生以詔人而利物也。蓋人之妨其愛而病物者，惟越位以生意欲，則自私而不恤物之利害。故《易》所重者在位，以示無土之不可安，不待施惠，而於物無傷，仁自敦矣。此仁者之學於《易》而合天之道也。朱子曰：“天地之道，知仁而已。”

範圍天地之化而不過，曲成萬物而不遺，通乎晝夜之道而知，故神無方而易無體。

相肖曰“範”，統攝曰“圍”。晝夜相因而迭為隱見者也。此統挈上文而言。與天地相似，“範圍其化而不過”也。知周道濟，盡知仁之用，“成物而不遺”也。知幽明、生死、鬼神、屈伸一致之理，“通晝夜而知”也。“通”者《易》通之，“知”者使人知也，此皆與天地之道相彌綸者也。其所以然之故，則以天地之神無方而《易》之無體者，一準之也。“無方”者，無方而非其方，“無體”者，無體而非其體，不據以為體也。吉凶之數，成物之功，晝夜之道，皆天地已然之跡，有方者也。而所以變化屈伸，“知大始”而“作成物”者，其神也； 縕之和，肇有於無，而無方之不行者也。《易》之陰陽六位，有體者也。而錯綜參伍，消息盈虛，則無心成化，周流六虛，元體之不立者也。故《周易》者，準天地之神以御象數，而不但象數測已然之跡者也。後之為《易》者，如卦氣，如遊魂、歸魂、世應，如納甲、納音，如《乾》一《兌》二、方圓整齊之象，皆立體以限《易》，而域於其方，雖亦一隅之理所或有，而求以肖無方之神，難矣哉！

右第四章。此章備贊易道之大，合乎天而盡乎人也。

一陰一陽之謂道。

前章繇《易》而推天道之所自合，見《易》為至命之書，此章推人所受於天之性，而合之於《易》，見《易》為儘性之學，蓋聖人作《易》以詔吉凶而利民用者，皆佑人性分之所固有，以獎成其德業，而非天道之遠人，吉凶聽其自然也。修之者吉，修其性之良能也。悖之者兇，悖其性之定理也。所性全體之外，無有吉凶，於此佔，即於此學矣。

“一陰一陽之謂道”，推性之所自出而言之。“道”謂天道也。“陰陽”者太極所有之實也。凡兩間之所有，為形為象，為精為氣，為清為濁，自雷風、水火、山澤以至蜎孑萌芽之小，自成形而上以至未有成形，相與 縕以待用之初，皆此二者之充塞無間，而判然各為一物，其性情才質功效，皆不可強之而同。動靜者，陰陽交感之幾也。動者陰陽之動，靜者陰陽之靜也。其謂動屬陽，靜屬陰者，以其性之所利而用之所著者言之爾，非動之外無陽之實體，靜之外無陰之實體，因動靜而始有陰陽也。故曰“陰陽無始”，言其有在動靜之先也。陽輕清以健，而恆為動先，乃以動乎陰，而陰亦動。陰重濁以順，非感不動，恆處乎靜，陽既麗乎陰，則陽亦靜。靜而陰之體見焉，非無陽也；動而陽之用章焉，非無陰也。猶噓吸本有清溫之氣，因噓吸而出入也。故可謂之靜生陰，動生陽，而非本無而始生，尤非動之謂陽，靜之謂陰也。合之則為太極，分之則謂之陰陽。不可強同而不相悖害，謂之太和，皆以言乎陰陽靜存之體，而動發亦不失也。然陰陽充滿乎兩間，而盈天地之間惟陰陽而已矣。“一一”雲者，相合以成，主持而分劑之謂也。無有陰而無陽，無有陽而無陰，兩相倚而不離也。隨其隱見，一彼一此之互相往來，雖多寡之不齊，必交待以成也。一形之成，必起一事；一精之用，必載一氣。濁以清而靈，清以濁而定。若經營之，若摶捖之，不見其為，而巧無以逾，此則分劑之之密，主持之之定，合同之之和也。此太極之所以出生萬物，成萬理而起萬事者也，資始資生之本體也，故謂之“道”，亙古今，統天人，攝人物，皆受成於此。其在人也，則自此而善，自此而性矣。夫一陰一陽，《易》之全體大用也。乃溯善與性之所從出，統宗於道者，固即此理。是則人物之有道，《易》之有象數，同原而不容歧視，明矣。

繼之者善也，成之者性也。

道統天地人物，善性則專就人而言也。一陰一陽之道，天地之自為體，人與萬物之所受命，莫不然也。而在天者即為理，不必其分劑之宜；在物者乘大化之偶然，而不能遇分劑之適得；則合一陰一陽之美，以首出萬物而靈焉者，人也。“繼”者，天人相接續之際，命之流行於人者也。其合也有倫，其分也有理，仁義禮智不可為之名，而實其所自生。在陽而為象為氣者，足以通天下之志而無不知，在陰而為形為精者，足以成天下之務而無不能，斯其純善而無惡者，孟子曰“人無有不善”，就其繼者而言也。“成之”，謂形已成，而凝於其中也。此則有生以後，終始相依，極至於聖而非外益，下至於牿亡之後猶有存焉者也。於是人各有性，而一陰一陽之道，妙合而凝焉。然則性也，命也，皆通極於道，為“一之一之”之神所漸化，而顯仁藏用者。道大而性小，性小而載道之大以無遺，道隱而性彰，性彰而所以能然者終隱，道外無性，而性乃道之所函。是一陰一陽之妙，以次而漸凝於人，而成乎人之性。則全《易》之理不離乎性中，即性以推求之，《易》之蘊豈待他求象數哉！

仁者見之謂之仁，知者見之謂之知。百姓日用而不知，故君子之道鮮矣。 “知者”“之知”之知，去聲。鮮，上聲。

以陰陽之分言之，則仁者行之純，陰之順也；知者知之明、陽之健也。以陰陽之合言之，則仁者陰陽靜存之幾，知者陰陽動發之幾也。皆性之所有，而道之所全具者也。特人以其性之所偏厚而學焉，又專於所向，則或謂之仁，或謂之知，亦既能見而未明於其全體之合一也。百姓無能與於仁知，則去道愈遠，然倫不明而亦自有其倫，物不察而亦能用物，必有其剛，必有其柔，雖不審於時位之攸宜，以斟酌消長之數，酬酢往來之交，而得失吉凶，皆即其可為善者以為不善，不能離也，特昧焉而不自覺耳。以仁知所見不全，而百姓不知，故能喻於道以成德業者鮮。是則《易》之理，特為人所不察，而自流行於日用之間。欲為君子者，舍《易》不學，安於一偏之見，迷其性善之全體，陰陽之大用，將與百姓均其茫昧，久矣。

此上言人性之所自出，即《易》陰陽交易之理，流行於日用而不可離。以下則言《易》為性體之大全，而儘性以盡物者，皆不能逾乎此也。

顯諸仁，藏諸用，鼓萬物而不與聖人同憂，盛德大業，至矣哉。

此言一陰一陽之道，為《易》之全體，而於人性之中，為德業所自立，以見儘性者之不可離也。性函於心，心之體，處於至靜而惻然有動者，仁也。性之能，麗於事物而不窮於其所施，用也。仁函於心，本隱也，而天理者未動而不測其所在，雖或聞見有得，而終不與己相親，惻然內動，乃以知吾心之有此，而條緒昭察於心目之前，則惟仁為道之所顯也。此陰陽固有其誠，而必著其幾於動靜之介者也。用麗於事物，本著也，而所以用者卒不可得而見。同一視聽，而明昧之幾不可詰；同一言動，而得失之發，不自知；逮其用之已行，則又成乎體而非其用。故人所外著者皆體也，而用則隱於中也。變化錯綜於形聲兩泯之地，用之密運，乃一陰一陽主持分劑之微權，而藏於動靜之中者也。顯而微，藏而著，此陰陽配合參伍之妙，“一之一之”之道也。以其顯者鼓之，使惻然而興；以其藏者鼓之，而不匱於用。一陰一陽之道，流行於兩間，充周於萬物者如此。故吉凶悔吝無所擇，而仁皆周用皆行焉。在聖人之有憂者，皆其可樂之天，可安之土。惟《易》全體此道以為教，故聖人於《易》可以釋其憂，以偕百姓而同歸於道，繇此而盛德著，大業興。一陰一陽之道焉《易》之蘊，而具於人性之中也如此，誠至極而無可尚矣。

抑論之，聖人，儘性者也；性盡，則《易》之理該焉，而何為其尚有憂邪？蓋道在未繼以前，渾淪而無得失，雨暘任其所施，禾莠不妨並茂，善之名未立，而不善之跡亦忘。既以善繼乎人，而成乎人之性矣，一於善而少差焉，則不善矣。聖人求至於純粹以精，而望道未見，則有憂；性盡而盡人物之性，而天運有治亂，人情有貞邪，不可遽施轉移，以胥協於至善，則有憂；而惡能無憂乎？同一道也，在未繼以前為天道，既成而後為人道，天道無擇，而人道有辨。聖人盡人道，而不如異端之慾妄同於天；至於業大德盛，人道已盡，乃學於《易》而樂天安土以無憂，此夫子所以自謂卒學《易》而後可無大過也。

富有之謂大業，日新之謂盛德。

盡其性而業大者，惟道之富有；一陰一陽，其儲至足，而行無所擇也。盡其性而德盛者，惟道之日新；一陰一陽，變合之妙，無有典要，而隨時以致其美善也。在道為富有，見於業則大，在道為日新，居為德則盛。此申上文而推德業之盛大，莫非《易》之理，成於人之性中者為之也。

生生之謂易。

此以下正言《易》之所自設，皆一陰一陽之道，而人性之全體也。“生生”者，有其體，而動機必萌，以顯諸仁，有其藏，必以時利見，而效其用。鼓萬物而不憂，則無不可發見，以興起富有日新之德業。此性一而四端必萌，萬善必興，生生不已之幾。而《易》之繇大衍而生數，繇數而生爻，繇爻而生卦，繇卦而生變佔，繇變佔而生天下之斖斖，有源故不窮，乘時故不悖，皆即此道也。

成象之謂乾，效法之謂坤。

“效”，呈也，法已成之跡也。仁之必顯，藏有其用，則吾性中知之所至，在事功未著之先，有一始終現成之象，以應天下之險而不昧其條理者。《易》之《乾》以知而大始者，即此道也。仁凝為德，用成乎業，則吾性中能之所充，順所知之理，盡呈其法則，以通天下之阻而不爽於其始者，《易》之《坤》以能而成物者，即此道也。分言之，則《乾》陽《坤》陰；合言之，則《乾》以陰為體而起用，《坤》以陽為用而成體。知能並行，而不離一陰一陽之道，法象皆備，繼之於人，所以合健順而鹹善也。

極數知來之謂佔。通變之謂事。

“極”，根極之也。“事”，謂既佔而利用之以成乎事也。善以成性，而性皆善，故德業皆一陰一陽之善所生，修此則吉，悖此則兇。吉凶未形，而善不善之理可以前知，不爽乎其數。《易》之有佔，率此道也。鼓萬物而不憂者，一吾性固有之道，故盡其性以通人物之性，則物無不可用，事無不可為，極乎變而不失其貞。《易》之備物理之不齊，以詔人因時而立事者，率此道也。

陰陽不測之謂神。

“神”者，道之妙萬物者也。《易》之所可見者象也，可數者數也；而立於吉凶之先，無心於分而為兩之際，人謀之所不至，其動靜無端，莫之為而為者，神也。使陰陽有一成之則，升降消長，以漸而為序，以均而為適，則人可以私意測之，而無所謂神矣。

夫性，一也，皆繼道以生之善也。然而聖人有憂，仁知有其偏見，百姓用而不知，惟至健至順之極，變化以周於險阻者，無擇無端，而時至幾生於不容已，莫能測也。《易》惟以此體其無方，為其無體，周流六虛，無有典要，因時順變，不主故常，則性載神以盡用，神帥性以達權之道至矣。一陰一陽者，原不測也。以此益知“一之一之”雲者，非一彼而即一此，如組織之相間，而拂乎神之無方，乖乎道之各得，明矣。然則列次序，列方位，方而矩之，圓而規之，整齊排比，舉一隅則三隅盡見，截然四塊八段以為《易》，豈非可觀之小道，而鬻術之小人亦可以其小慧成法，坐而測之乎！

右第五章。此章推極性命之原於《易》之道，以明即性見《易》，而體《易》乃能儘性於佔，而學《易》之理備矣。根極精微，發天人之蘊，《六經》《語》《孟》示人知性知天，未有如此之深切著明者，誠性學之統宗，聖功之要領，於《易》而顯。乃說者謂《易》為卜筮之專技，不關於學，將置夫子此章之言於何地乎？

夫《易》廣矣，大矣，以言乎遠則不御，以言乎邇則靜而正，以言乎天地之間則備矣。 夫，音扶。

“廣”者，包括富而暨被遠也；“大”者，規模弘而發生盛也；謂《象》與《辭》所該之義也。“遠”者，推而達乎萬變；“邇”者，反而驗之日用也。“不御”，於理皆無所滯也；“靜而正”，不待動而俱得其常理也。“天地之間”，兩間所有之物理氣化也；“備”者，盡其變蕃之數也。此極贊《易》道之大，而下推其廣大之繇，惟《乾》《坤》以統之。

夫乾，其靜也專，其動也直，是以大生焉。夫坤，其靜也翕，其動也闢，是以廣生焉。 夫音扶，專，徒官反。

“靜”者言其體；“動”，其用也。專與摶、團通，園而聚也，陽氣渾淪團合而無間之謂。“直”，行而無所詘也。“翕”，收斂含藏，而所包者富。“闢”，啟戶以受陽之施，順而不拒也。“生”，以化理言之，則萬物之發生，以爻象言之，則六十二卦、三百八十四爻，皆一陰一陽之所生；以德言之，則健於知而“大明終始”，順於作而“行地無疆”也。《乾》《坤》之生，廣大如此，故《周易》並建以為首，而六十二卦之錯綜以備物化，而天道盡於此也。

廣大配天地，變通配四時，陰陽之義配日月，易簡之善配至德。

“配”，合也。“天地”，謂其大生，廣生也。“變”者，陰變陽，陽變陰，爻之相間者也。“通”，陰陽自相通，爻之相承者也。“四時”，春通夏而秋變之，秋通冬而春變之。“陰陽之義”者，陰以受陽之施為義，陽以施德於陰為義。月與日相映則明，同道則晦，掩日則蝕，爻之初、四，二、五，陰陽相應則多吉，柔乘剛則兇，“日月”之義也。“易簡”，《乾》《坤》之純也。純乎剛則健而易，純乎柔則順而簡，括萬理於知能，而純健純順，則知之至，行之成，與天地“大明終始”，“承天時行”之至德合矣。“至德”猶《中庸》言“大德”，天地敦化之本也。惟有此至德以敦其化，故廣大之生，變通之道，陰陽倡和之義，皆川流而不息。《易》之首建《乾》《坤》以備天道者，以此。

右第六章。《易》統天道、人道，以著象而立教，而其為天人之統宗，惟《乾》《坤》則一也。此章之旨與第一章略同。而此章分言天道，下章分言人道，以申明之。

子曰：“《易》其至矣乎！夫《易》，聖人所以崇德而廣業也。” 夫，音扶。

“崇德”者，日進於高明；“廣業”者，立焉而固，行焉而順也。不崇，則執近小以為德而不弘；不廣，則業不切於事理而不足以行遠。此聖學之極致，而作聖者不容舍此而有歧趨，則志學之初，亦必以此為聖功之準則，故曰“至矣”。

知崇禮卑，崇效天，卑法地。 知，去聲。

無私意私慾之累而達於化，知之崇所以崇德也。謹小慎微，循乎天理之秩序而不敢逾越，禮之卑所以廣業。此聖學也，而所效法者天地。天地者，《乾》《坤》之法象，崇卑之至者也。剛而不屈，健行而不息，法天之崇而知無不徹，柔而不亢，順理而無違，法地之卑而理無不中，聖之所以希天，而《易》《乾》《坤》並建，則下學上達之義備著於斯矣。

天地設位，而《易》行乎其中矣。成性存存，道義之門。

崇卑之位設，而卦象、爻辭所有之德業行乎其中。非但其位然也，天道崇而健德行焉，地位卑而順德行焉，一陰一陽之道，主持之精理存矣。“成性”者，此一陰一陽健順知能之道，成乎人而為性，則知以致知，禮以敦行，固其性之本有也。“存存”，存其所存也。存乎人者，因而存之，則道義皆繇此出矣。知以極道之藏，而道凝為德，禮以顯義之實，而義分乎業。一崇一卑之分明而相得以合，下學上達，聖功成矣。

夫人之所以“罔克繇聖”者無他，知見不出近小之域，而不謹於理以自逸爾。聖人效天法地，惟健順而已矣。故《易》者聖人致知復禮之極功，夫子所謂卒學而無大過也。於此推極其實，而要歸之於知禮，以使學者循循於博文約禮而上達於天德，意至切矣。世儒不審，乃謂《易》為盈虛消息之道，聖人學之以審於進退而不致亢龍之悔，乃王弼、何晏師老、莊之機械以避禍而瓦全之術，其與聖人知必極高明，禮必盡精微之道，天地懸隔。《乾》《坤》純而德業盛，何嘗以處 享用衝為存性之功乎？

右第七章。此章分言《易》之盡乎人道，而《乾》《坤》統之。其曰“聖人所以崇德而廣業”，而非但曰“聖人所以佔吉凶而審利害”，聖人之言，炳如日星，奈何曰《易》但為卜筮之書，非學者所宜讀也！

《周易內傳》卷五上終