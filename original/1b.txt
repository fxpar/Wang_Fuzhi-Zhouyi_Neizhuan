
周易內傳卷一下·上經起屯訖否

　屯　 震下坎上

屯，元亨利貞，勿用有攸往，利建侯。

“屯”者，草茅穿土初出之名，陽氣動物，發生而未遂之象也。此卦初九一陽，生於三陰之下，為震動之主。三陰亦《坤》體也，九五出於其上，有出地之勢，上六一陰覆冒其上，而不得遂，故為《屯》。冬春之交，氣動地中，而生達地上，於時復有風雨凝寒未盡之雪霜，遏之而不得暢，天地始交，理數之自然者也。元亨利貞，《乾》之四德，此卦《震》首得陽施，為物資始，陽氣震動，於物可通，九五剛健中正，雖陷陰中而不自失，足以利物而自得其正，故《乾》之四德，皆能有之，此天地之始化，得天最夙者也。然雖具此四德，而於時方為屯難：初陽潛於地下，五陽陷於陰中，陽為陰覆，道不得伸，則與《乾》初“勿用”之時義同，而無同聲、同氣之輔，雖在天位而不足以飛，是以“勿用有攸往”也。“利建侯”者，九五居尊，陽剛得位，而道孤逢難：必資初九之陽鼓盪迷留之群陰，乃可在險而不憂。此為大有為者，王業初開，艱難未就，必建親賢英毅者遙為羽翼，以動民心而歸己，然後可出險而有功。故其合宜而利物者，在建初九以為輔也。陽，君也，而在下；又《震》為長子，皆元侯之象。凡此類，取義甚大，非小事所可用。然以義推之，則凡事在艱難，資剛克之才，以濟己於險，亦可通佔，而困勉之學，宜資師友以輔仁，亦此理也。《易》之義類旁通，玩《象》佔者所宜推廣，然必依立辭之理，非術士附會《象辭》之跡以射覆，可雲“《易》者意也”，而以飾其妖妄也。

《彖》曰：屯，剛柔始交而難生。 難，去聲。

“始交”，謂繼《乾》《坤》而為陰陽相雜之始也。《周易》並建《乾》《坤》以為首，立天地陰陽之全體也。全體立則大用行，六十二卦備天道人事、陰陽變化之大用。物之始生，天道人事變化之始也。陰以為質，陽以為神，質立而神發焉。陽氣先動，以交乎固有之陰，物乃以生？《屯》之為卦，陽一交而處乎下，以震動乎陰之藏；再交而函乎中，以主陰而施其潤。其在草木，則陽方興而欲出之象。故《屯》繼《乾》《坤》而為陰陽之始交。以象言之，則雷動雲興，為天地蒸變，將施澤於物而未行之象。

《坤》立而陽交，宜以《復》為始，而始《屯》者，天包地外而入地中，天道不息之自然，陰雖繁盛，陽氣自不絕於地上，有動則必有應，地中之陽興於下，地上之陽即感而為主於中，《屯》以成焉。若孤陽起於群陰之下而為《復》者，人事之變爾。《乾》《坤》初立，天道方興，非陰極陽生之謂，是故不以《復》為始交而以《屯》也。

“難生”，謂九五陷於二陰之中，為上六所覆蔽，有相爭不寧之道焉。陽之交陰，本以和陰而普成其用，然陰質凝滯而吝於施，陽入其中，欲散其滯以流形於品物，情且疑沮而不相信任，則難之生不能免也。故六二“疑寇”，九五“屯膏”，上六“泣血”，皆難也。戡亂以定治，而民未遽服，正性以治情，而心猶交戰，皆物始出土，餘寒相困之象也。

動乎險中，大亨貞，雷雨之動滿盈。

《震》動於下，《坎》險於上，方險而動，陽剛不為難阻，體天之健行以出而有功，所以具四德而首出鹹通，得性命之正。《震》雷發乎地中，《坎》雨行乎天位，鼓動積陰而為之主，雖一陰覆上，不為衰橈，得其正則於物無不利也。此釋“元亨利貞”之義。

天造草昧，宜建侯而不寧。 造，昨到反。

此以人事釋“勿用有攸往，利建侯”之義。“天造”猶言天運，謂天欲開治之時也。“草”，草創也。“昧”，矇昧也。“寧”，謂安意坦行也。一陽起於陰中，王業草創之象。九五雖居尊位，而在群陰之中，萬物未睹，昧於所從，於斯時也，所恃者初九動而有為，宜建之為侯，以感人心而濟險，未得快意決往，遽求定以自為功也。

《象》曰：雲雷屯，君子以經綸。

《坎》不言水而言云者，當《屯》之世，陰陽初交，雨未即降，所謂“屯其膏”也。“經”者，理其緒而分之。“綸”者，比其緒而合之。雷以開導晦蒙，分陰陽之紀；雲以翕合陰陽，聯離異之情。經綸運於一心，不恤艱難，以濟險阻，君子用《屯》道之“不寧”者，以撥亂反治。若時際平康，可以端拱而治，則坦然與天下利見，無事圖難行險，自屯以屯大下矣。

初九，磐桓，利居貞，利建侯。

“磐”，大石。“桓”，郵亭表木，午貫交植，若今之華表，皆不動者。初九，一陽處三陰之下，堅立不可動搖，潛而未行，故有此象，所謂“勿用攸往”也。“居貞”之“利”，志之定也。“利建侯”，九五宜建之以為侯也。建侯得正，則君民交受利矣。

《象》曰：雖磐桓，志行正也。以貴下賤，大得民也。

“磐桓”而安處於下，未足以行其正也。然為《震》之主，當《屯》難之世，欲震動群陰，與之交感，以濟九五於險，則志在行正，而非坐視時艱，不思有為。若其伏處陰下，則欲得三陰之心而與俱動耳，陽貴陰賤，陽君陰民，守侯度以率民事主，所以宜建之為侯也。

六二，屯如邅如，乘馬班如，匪寇婚媾。女子貞不字，十年乃字。 乘，食證反。

“邅”，遲迴不進。車駕四馬曰“乘”。《屯》陽御四陰以動而涉險，故三言“乘馬”。“班”，相別而往也。《春秋傳》：“有班馬之聲。”女子許嫁而字，初陽震動欲出，而二以陰居其上，止之不進，與初異志，如乘馬不相隨而分岐路，蓋疑初九之為寇己也。夫陽欲交陰以成生物之功，豈其相寇哉？欲相與為婚媾爾。而二倚其得中，不與之交，如女子年已及期，義當有字，而亢志不字；至於九五，陽已居尊，而下與相應，乃不得已順以從之，如馮衍幅巾而降光武，時已過矣。所以猶為“貞”者，得位居中，非為邪也。

《象》曰：六二之難，乘剛也。十年乃字，反常也。

《屯》之所以為“難生”者，二掩初，上掩五，使不得升也。陰陽交以成生物之功，“常”也。女子之貞，非以不字為貞，“乘剛”不相下，陰志之變也。上應九五，乃反乎常，故雖晚而猶不失其正。“十年”，數之極也，天道十年而一改。

六三，即鹿無虞，惟入於林中。君子幾，不如舍，往吝。 舍，如字。

君獵，虞人翼獸以待射；“無虞”，鹿不可必得也。“林中”，車 馬阻之地。“舍”，止也。六三當《震》體之成，而為進爻，上六窮陰不相應，《坎》險在前，往無所獲，而有所礙，故有此象。三柔而無銳往之象，類知幾而能止者，故可勉以君子之道。然體《震》而躁進，不保其能捨，則有“往吝”之憂。窮於己之謂“吝”。

《象》曰“即鹿無虞”，以從禽也。君子舍之，往吝窮也。

求進而不知險，惟貪於從禽而躁動不已，自非君子，能無吝以致窮乎？

六四，乘馬班如，求婚媾，往吉，無不利。

四與初應，而又上承九五，不專有所適，故有“班如”之象。然柔得位而為退爻，始雖疑而終必決往，與初為正應。“求婚媾”，初來求也。柔而得正，初所宜求；求而必往，四之順德。陽動而有功，必得陰之順受，而後生化以成，於己為“吉”，於物為“無不利”矣。

《象》曰：求而往，明也。

四有可求之美，初有待往之情，明於其當然，終解“班如”之惑。君臣朋友之際，審於所從，則無不利而吉。

九五，屯其膏，小貞吉，大貞兇。

“膏”，澤也，水之潤物者也。“貞”，正物之謂。九五雖有陽剛中正之德，而為上六所掩，陷於險中，無能利於所往。蓋雷動雲興，時雨不能降之象。於斯時也，委屏輔之任於初九，而因其可為者，小試正物之功，則滿盈之經綸，徐收後效而吉矣。如一旦求大正於物，陰險爭衡而不解，必至於兇。故雖仁義之美名，不可一旦而襲取，如春初茁芽，始出於地，遽爾茂盛，必為疾風寒雨所摧，初九微陽，不能入險而相援也。

《象》曰“屯其膏”，施未光也。

為陰所蔽也。

上六，乘馬班如，泣血漣如。 漣與瀾同。

陽方興而已履中位，上六獨懷異志以相難，初既得民，五膏盈滿，豈能終遏之哉？時過勢傾，惟自悲泣而已。隕淚無聲曰“泣血”。

《象》曰“泣血漣如”，何可長也！

陰留於陽生之後，勢不能久，故消沮而悲泣。能建侯而得民，可不以之為憂矣。

　蒙　 坎下艮上

蒙。享。匪我求童蒙，童蒙求我。初筮告，再三瀆，瀆則不告，利貞。 告，舊音古毒反，如字亦通。

“蒙”者，草卉叢生之謂，晦翳而未有辨也。陰陽之交也，始自《屯》，乃一回旋之際，陰得陽滋而盛，陽為之隱，初陽進而居二，五陽往而居上，皆失其位，陽雜陰中而無紀，五為卦主，而柔暗下比於二陰，故為《蒙》。但以柔得中而下應乎二，陰雖盛而上能止之，以不終於昧，下聽二之正己，故有亨通之道焉。“匪我求童蒙”以下，皆言處《蒙》之道，而歸功於二也。二剛而得中，治《蒙》之任屬焉，故內之而稱“我”。“童蒙”謂五也。謂之童蒙者，鳥獸之生，得慧最夙，及長漸而流於頑戾，惟人之方童，矇昧無識，理未曙而欲亦有所閒止而不知縱。六五之陰暗，而上有陽以止之，其象也；人之所以異於禽獸也。《屯》動乎險中，出以濟險，治道之始也；剛得上位，君道立而可以定難也。《蒙》險而止之，以閒邪而抑其非僻，教道之豫也；剛在下而得中，道不可行而可明，君道詘而道在師也。禮有來學，無往教；五虛中而二以剛應之，五求二，二不求五也。“初筮告，再三瀆，瀆則不告”，二之所以得師道者，五求而應，初筮之告也。剛中而不枉道，瀆則不告也。當告則告，不可告則不告，中道而立，使自得之，養蒙之正術，能利益於蒙。利且貞，是以亨。

《彖》曰：蒙，山下有險，險而止，蒙。

此以二體之象，釋卦名之義。山在上，既不易登，而下有險，愈茫昧不知所適。然遇險而止，不涉傾危，安於未有知而不妄行，則未為善而亦未習於不善，童蒙待啟之象。

“蒙亨”，以亨行時中也。

《蒙》之所以亨者，以方在矇昧，而能求陽以通其蔽，資中道以止愚妄，及欲覺未覺、憤悱之時，求亨通而不自錮也。

“匪我求童蒙，童蒙求我”，志應也。

六五之志，與二相應，自然來學，不待往教，所以得亨。

“初筮告”，以剛中也。“再三瀆，瀆則不告”，瀆蒙也。

君子誨人不倦，而師道必嚴；“剛中”裁物，所以善誘。彼志在躐等，不能以三隅反，而復以一隅問者，乃全求諸人而不求諸己，愈瀆則愈蒙；其蔽也，貪多聞，侈奇邪，見異說而遷，必將“見金夫不有躬”，盡棄其學而陷於左道，故君子雖有不忍人矇昧之心，必不告以瀆之。

蒙以養正，聖功也。

《蒙》之所以能利貞者，惟以善養之而正也。筮而告，無所隱，瀆而不告，不使瀆，所以養蒙而正之也。中以養不中，才以養不才，優而遊之，使自得之，引而不發，能者從之，作聖之功，中道之教，存乎養之而已。此贊九二教道之至，蓋《蒙》未有亨道，在教者之剛嚴而善養，乃得利貞。

《象》曰：山下出泉，蒙，君子以果行育德。 行，下孟反。

“泉”者，水始出之細流，故於山下之水，不言水而言泉。泉方出山，而放乎四海，無所止息，“果”矣。曲折縈迴，養其勢，以合小為大，“育”也。君子之行成於勇決，而德資於函養。勇決則危行而不恤利害，函養則成章而上達天德。寧武之愚不可及，顏子之如愚足發，皆此道也。

初六，發矇，利用刑人，用說桎梏，以往吝。 說，吐活反。

“發”猶始也。陰陽之交，在《屯》，陽生於下，方震動以出；至《蒙》而陰復起於下以陷陽，《蒙》之所自發而不易收也。九二雖有剛中之德，而為初之所桎梏，必奮然決斷，絕私暱而施之以威，乃可說桎梏而往正乎五。然陰性柔，初位賤，承二而易相狎暱，未見其能決於正法也，故吝。

《象》曰“利用刑人”，以正法也。

為矇蔽造端之孽，欲正蒙者，非施法不可。宦官宮妾，卑賤而善導人主於迷，正人君子所必治。

九二，包蒙吉。納婦吉，子克家。

“包”亦養之之意。教道之善，取蒙者之剛柔明暗，悉體而藏之於心，調其過，輔其不及，以善養之。師道立，善人多，是以吉也。“納婦”以下，別為一義，取象之博也。凡《彖》《爻》有二義者，放此。《蒙》陽養陰而正之，故二、三皆有取婦之象。婦人之性柔而暗，其柔也告之，其暗也勿瀆之，剛而得中，以此納婦，家之吉也。五為婦，上其子也。揲蓍之法，下爻立而後生上爻，故上有為五子之象焉。教子者先教婦；婦慈而無溺愛，而子且才。故上九剛健，能終九二之德。包蒙之吉，以之正家，家教修而世澤長矣。

《象》曰“子克家”，剛柔接也。

父剛母柔，教養道合，故得上九克家之子。

六三，勿用取女，見金夫不有躬，無攸利。 取，七遇反。

《蒙》，陰陽雜處而未知所擇，惟懷貞者能從容以慎所從，六三陰不當位，為躁進之爻，溺陽而陷之，歆於小利而忘其正配，女子不貞之尤者也。“勿用取”，謂上九雖與為應，當決棄勿與瀆也。夫人苟識之未充，辨之未審，而躁於求益，則見異而遷，驚為奇遇，忘身以徇之。曹伯悅公孫強之霸說而亡國，包顯道信陸子靜之禪學而髡首，其志操之邪陋，與鬻色之女同其賤，養蒙者無可施其教也。

《象》曰“勿用取女”，行不順也。

不順上九之正應，而貪二之近，與相溺。女德如此，勿用取之，以遠害。“順”，《本義》作“慎”，亦可通。

六四，困蒙，吝。

四為退爻，而以柔處之，非不欲求人之我告，而初六固不能養己者，困於無聞而不足以行。不見正人，不聞正言，君子之所憫也。然此爻獨得位，雖困而未自失，故吝而不兇。

《象》曰：困蒙之吝，獨遠實也。

陽實陰虛，實則有道於己而可以教人。卦惟此爻與陽隔遠。生無道之世，日與柔暗之流俗相親，雖有承教之心，而無可觀感，故《象傳》深致嘆焉。

六五，童蒙吉。

虛中待教，得童蒙之正，其吉宜矣。

《象》曰：童蒙之吉，順以巽也。

下順乎二而聽其包，上巽入乎上而受其止，有忠信之資而能好學者也。

上九，擊蒙，不利為寇，利禦寇。

越境攻人曰“寇”，非寇盜之謂。寇盜則不待言不利，《易》豈為盜佔利不利哉！上九一陽在上，遏止二陰，“擊”之象也。九二師道雖嚴，而位柔得中。上九居高，剛以臨下，故為“擊蒙”。然童蒙德本巽順，雖知有未逮，而心無邪僻，但憂外至之惡相誘相侵，須為防護；若苛責太甚，苦以難堪，則反損其幼志。養蒙之道，止其非幾，勿使狎於不順而已矣。

《象》曰：利用禦寇，上下順也。

二與合德，五又巽以承教，則與捍外侮可矣，勿重傷之也。因此而知卦外有陰陽；有陰陽斯有同異，有同異斯有攻取。寇蒙者，卦外陰陽之變也。故上九之外有寇焉，而上御之。以綜言之，泣血之屯；以錯言之，未革面之小人，皆寇也，特隱而未見耳。合十二位之陰陽，以盡卦外之佔，乃不窮於義類，學《易》者所當知也。

　需　 乾下坎上

需。有孚，光亨貞吉，利涉大川。

“需”，緩而有待也。《乾》之三陽欲進，而為六四之陰所阻。九五陽剛，履乎中位，而陷於二陰之中，與三陽相隔。三陽待五之引己以升，九五待三陽之類至，交相待而未前，故為健行而遇險之象，不能無所需遲，而固可以需者也。“孚”者，同心相信之實也。陰與陽合配曰“應”。陰陽之自類相合曰“孚”。凡言“孚”者放此。舊說謂“應”為“孚”，非是。九五與三陽合德。雖居險中，而誠以相待；秉志光明，而情固亨通，終不失正，吉道也。此以贊九五之德。“利涉大川”，為下三陽言也；雖為四所阻，不能不有需遲，而性本健行，不畏險而自卻，且有九五以為主，非陰所能終阻，涉焉，斯合義而利矣。

《彖》曰：需，須也，險在前也。剛健而不陷，其義不困窮矣。

險在前，不容不有所待而後濟。凡天下之陷於險者，皆繇銳志前行，而不慮險之在後，致陷於困窮，《訟》之所以“終兇”也。險在前，知之已明而健以行，躊躇滿志以有為，慮已熟而無可畏葸，見義必為，不憂其困矣。

“需有孚光亨貞吉”，位乎天位，以正中也。

九五位乎天位，足為群陽之主，而得位秉正，不以在二陰之中而生疑阻，則信著光明，亨通可俟也。

“利涉大川”，往有功也。

健以濟險，雖需遲而不陷，往斯利矣。九三以近險而進，“致寇至”，然則往且犯難，而《彖》雲“有功”者，全體《乾》而有恆，則利九三獨動，而不需群起立功；抑必有獨攖其難者，則先動者當之。凡《彖》《爻》異佔者，大率類此，所謂“變動以利言，吉凶以情遷”也。

《象》曰：雲上於天，需，君子以飲食宴樂。 上，時掌反。

水不可加於天上，故變言“雲”。雲者，水氣之清微者也。“上”，升也。地以上皆天，升高則上於天矣。雲升而未降為雨，故為“需”。需者，事之賊也，君子敏則有功，無所用需；惟其於飲食宴樂也，可以飲食宴樂矣，而猶需之，故酒清餚乾，終日百拜而後舉逸逸之酬。後天下以樂，而後鐘鼓田獵，民皆欣欣以相告，則享天下之奉而無從欲敗度之愆，此則所宜需者也。外此，雖研幾觀變，極其審慎，而當所必為，坐以待旦，何需之有？

初九，需於郊，利用恆，無咎。

“郊”，曠遠之地，與人事不相涉，需而於此，則緩不及事，一旦時至勢迫，則必有咎矣。但以陽剛立《乾》健之基，二、三兩陽皆繇此而生，不改其度，有可恆之道焉。以斯為“利用”，則籌度有素，而可“無咎”。蓋人事之險，固非可輕犯，然必卓然自守，而識之於心。若悠悠忽忽，以為事不及己，而與相忘，是自絕於天下矣。外緩而心不忘，斯以異於庸人之偷惰也。

《象》曰“需於郊”，不犯難行也。“利用恆無咎”，未失常也。 難，乃旦反。

遠於《坎》險，不犯難矣。然畏難而不敢犯者，往往葸怯震掉而自喪其神。守健以自持，積剛而不變，則不失其常度，而可以無咎。

九二，需於沙，小有言，終吉。

“沙”，汀渚平衍之地，欲涉者需於此，得其地矣。九二去《坎》險，在近遠之間而得中，吉道也。其於九五，以陽遇陽，相敵而不相應，則始且疑而“小有言”，然已得中，而五以同德相孚，志在引二而與偕進，小言不足以間之，必以吉終。

《象》曰“需於沙”，衍在中也，雖小有言，以吉終也。

“衍”，餘也。需於沙而得中，可進可退，自有餘地也。

九三，需於泥，致寇至。

“泥”，近於水而且陷矣。九三重剛躁進，需之急而不顧所處之不安，將有非意之傷至，則惟所處之非地有以致之也。

《象》曰“需於泥”，災在外也。自我致寇，敬慎不敗也。

三陽需進，己獨居前，近於險而將陷，自恃健行，不知災之在外，宜其敗矣。然志在需，而非以犯難；上六雖險，而與為正應，則敬慎持之，可以不敗。蓋需而在下，則怠緩已甚；三為前進之爻，無遲滯之過，但能敬慎不失，亦免於災。雖為戒佔者之辭，而爻中本有其德，非佔外之通戒，凡救敗皆需敬慎，豈徒《需》三為然哉！

六四，需於血，出自穴。

六四非需進者，而言“需於”，謂三陽於此而需也。三陽需進，九五居中以待其升，而四以陰介其間，使不能速合，陽必見攻，而陰受其傷，故為“血”。然柔而當位，上承九五而為退爻，志在出穴，下接乎陽而非相亢拒，其事苦，其情貞，在險而能出谷遷喬者也。

《象》曰“需於血”，順以聽也。

順於陽而聽其徐來，與五相合，故出險而不迷。此並“出自穴”釋之，而專挈上句，《象傳》立文之簡也，後放此。

九五，需於酒食，貞吉。

內三爻言“需於”者，於其地而待人也。此言“需於”者，所以待待己者也。《易》之辭簡而義別，類如此。五與三陽道合，居中得位，以待其至；雖在險中，篤其情禮，期相燕好，不迫不忘，君道之正也，故吉。此言“酒食”，文與《大象》同，而義自別。《大象》觀全卦之象，示學《易》者之大用，《爻》乃《彖辭》旁通之情，示佔者時位之宜。《大象》言“飲宴”，發憤忘食後樂之旨，此言“酒食”，明燕好待賢之義。文偶同爾。讀《易》者不可以《大象》強合於《爻辭》，類如此。

《象》曰“酒食貞吉”，以中正也。

爵祿燕好，人君馭賞之權也。位正道中，以待賢者之至，得其正而吉也。古者爵有德，祿有功，於大祭之日，酬以酒，因而命之。故言“酒食”而祿位在其中矣。

上六，入於穴，有不速之客三人來，敬之終吉。

上居《坎》險之極，不能出就乎陽，“入於穴”矣。然下應九三，不忘敬順，故獲“終吉”。“三人”，三陽也。九三進，則初與二匯升矣。“不速”，謂有需而不遽進，其行遲也。此卦兩言“終吉”，《需》之為道無速效，故必久而後吉。

《象》曰“不速之客來，敬之終吉”，雖不當位，未大失也。

“不當位”，《本義》雲未詳，竊謂不當《需》之主位也。四出穴以需；五居中以需；上六“入於穴”，於三陽不相酬酢，故卦本以陽為主，而於此言客，無與延之為主也。特以順應九三，故未失柔道，而得“終吉”。

　訟　 坎下乾上

訟。有孚，窒，惕中吉，終兇。利見大人，不利涉大川。

凡勢位不相敵，而負直以相亢、懷險以求伸，則訟。此卦三陽上行，有往而就消之勢，已成乎《否》，將成乎《遁》。九二不恤險陷，退而下行，為主於內，以止陽於將消，其為功於《乾》，大矣。《乾》乃決志健往，不與之相應，則二懷不平之怨，而與五相訟。如衛元咺之於衛侯、鄭者，始於相援，而終以相亢，物情之險所以難平也。“有孚”者，二之與五合志，以實心事之也。“窒”者，為六三所間，《乾》陽亢往，無繇自達也。其始也，惟恐陽之往而且消，自處憂危之中，以求陽而安之，“惕中”之“吉”也。至於五不我應，激而成訟，則忠信之反為悍逆，以下訟上，終於兇矣。“利見大人”者，五本中正，不以二之忤而終絕之，見之則疑忌消而志道仍合，所以利也。“不利涉大川”者，健於前行，不恤險之在後，未可坦行也。《訟》之兇，二任之；涉川之不利，則上九之亢而不知退也。

《彖》曰訟，上剛下險，險而健 句 ，訟。

以上之剛，激下之險；下已險而上終怙其健，《訟》之所以成也。

“訟有孚窒，惕中吉”，剛來而得中也。

卦繇下生，先筮得者，為內、為來；卦已小成，而再至者，為外、為往。凡言往來，自卦變言之，此據《遁》而言也。陽本連類以往，九二降而處內，故謂之“來”。陽欲去，而九二寧陷不往，屈己入險；“有孚”，雖“窒”而不恤憂危，吉道也。

“終兇”，訟不可成也。

始於惕，終於險，至於訟，則雖直而辱己犯上，陷於小人之道，故兇。

“利見大人”，尚中正也。

九五剛健中正，所尚者大人無私有容之道，見之則疑忌自消。

“不利涉大川”，入於淵也。

險在下曰“淵”。陽亢而不慮險，斯陷矣。

《象》曰：天與水違行，訟，君子以作事謀始。

人與己違則訟人，欲與道違則自訟，事後追悔，心志亂而愈乖。惟於作事之始，兩端交戰於心，必辨其貞勝之理，毫釐不以自恕，如訟者之相訐，而後得失審，以定於畫一，善惡分明，如天高水流，不相膠溷。君子之用訟，自訟於始，終不訟人也。

初六，不永所事，小有言，終吉。

“所事”，訟事也。“永”，引之使長也。初六與《坎》為體，二訟則己不能不與其事；而以柔居事外，固無爭心，雖“小有言”，恆欲退息，與四相應，歸於和好，故終得吉。

《象》曰“不永所事”，訟不可長也，雖小有言，其辯明也。

訟不可長，故“不永”而“終吉”。凡訟者之始，皆有所挾之理，未大遠於正；相持而不解，則客氣勝而枝詞出，相引無窮，終於兩敗。故聽訟者且貴片言之折，況訟者乎！自不欲永，則風波之辭終歸昭雪，所謂“止謗莫如無辯”也。

九二，不克訟，歸而逋，其邑人三百戶無眚。

“不克”，不勝也。“歸而逋”，退處於二陰之間以自匿也。“邑人”，謂初與三。“三百戶”，盡其邑之人也。災自外至曰“眚”。九二挾德為怨，以訟其上，固無勝理，賴九五中正，曲諒其有孚之實，原情而恕其悍，聽其詘服，不加以刑，使得保其封邑，而罪不及於初、三，皆得“無眚”者，幸也。蓋訟而不勝，枝蔓傍生，且有意外之禍，非遇中正如九五者，將有如衛侯鄭之於元咺，禍延公子瑕，況其陪隸乎！

《象》曰“不克訟”，歸逋竄也。自下訟上，患至掇也。

“掇”，猶拾也。下之事上，即有勞不見諒，而亦安於其義；挾以犯上，自取逋竄，於人其何傷乎！

六三，食舊德，貞厲，終吉。或從王事，無成。

古者仕者世祿，凡士之有田祿者，皆先世之德澤，“食舊德”，謂保其封邑也。六三柔而上進，不從九二以訟，而上從於《乾》，災眚不及，善於自保者也。以與二為《坎》體，必為二所不滿，則守正而亦危矣。然二既逋竄，五終正位，是以“終吉”。但處嫌疑之際，內為二所掣，外遇上九之亢，或思出而從王，固不能有成，可自安而不可圖功之象也。

《象》曰“食舊德”，從上吉也。

“上”謂《乾》也。

九四，不克訟，復即命，渝，安貞吉。

“不克”，事不成也。九四以剛居柔而為退爻，上承九五之中正，下應初六，而與二無惎心，故不欲成訟；而承宣五之德命，已諭二使復受命，雖處變而自得“安貞”之吉矣。凡訟之事，皆有居間為之起滅。二訟上，而三、四居其間，三既柔而從上，四又不欲訟而代五宣其德命，則不用刑罰，而訟者自詘服以免於眚。故人即欲訟，不與訟魁謀，而有安靜正直之君子居中鎮定之，則訟不長，而訟者雖剛險，亦受其和平之福矣。

《象》曰“復即命渝”，安貞不失也。

訟之不克，何失之有！

九五，訟元吉。

剛健中正，初無失德，雖為下所訟，無能為損，吉所固有也。

《象》曰“訟元吉”，以中正也。

中正者，大人之德，吉自歸之，見之則利，若與為訟，必逋竄矣。

上九，或錫之鞶帶，終朝三褫之。

“鞶”，車飾；“帶”，服飾，車服所以行賞。“或”者，僥倖偶得之辭。二之訟上，本以《乾》上行而不與己應為猜恨，九五中正，不與相競；四居其間，承上意而以下告；惟上九健往之首，與二隔絕，而驕亢不屈，激成訟者也。其事若出於衛主，故或徼榮賞。而論定以後，二既屈服，其惕中之孚且見諒於五，必惡上之釀禍而亟褫之。晁錯忠而見誅，況傅遊藝之一歲九遷乎！

《象》曰：以訟受服，亦不足敬也。

激禍以居功，君子之賤惡之久矣。

　師　 坎下坤上

師。貞，丈人吉，無咎。

卦惟一陽，統群陰而為之主，居中而在下，大將受鉞專征之象。陰盛而聚，殺之事也，故為“師”。“貞”謂六五柔靜得中而不競。惟九伐之法，道在正人之不正，則命將專，徵非過剛而黷武也。“丈人”，謂二剛中之德，為壯猷之元老，以之臨戎，戰則必勝，故吉也。王者順天致討，得徵之正，又命將得人，而免乎兇危，然後“無咎”。不然，師之興，咎之府也。五雖順正，與二為應，然柔勝，嫌於不斷，或委任不專，則黷武之小人且乘之以徼功而僨事，故《彖辭》雖為吉占，而有戒意。蓋兵者不得已之用，不但傷生費財，且小人乘之以立功而攬權。貞而不吉，既以病國戮民，吉而不貞，又為貪功啟禍。免此二者，而後師為可興。聖人貴生惡殺，固本靖民之情，於斯見矣。

《彖》曰：師，眾也；貞，正也。能以從正，可以王矣。 王，於放反。

人眾則桀傲貪殘者雜處不一。且兵強易驕以逞，惟柔靜居中、順理而無競者，能用眾而不詭於正，斯三王之所以王也。此明《師》必貞而後可無咎也。

剛中而應，行險而順。

九二剛中，有致勝之材，而五與相應，寵任既專；二致身以行險，而承上大順之理以伐罪弔民，則或不戰而敵服，或一戰而定矣。此明必丈人之吉而後可無咎也。

以此毒天下而民從之，吉又何咎矣！

總承上文而言，以正興師，則民服其義；將得其人，則民無敗死之憂。二者之道備，民所樂從，雖毒民而又何咎乎？非是而毒民，其咎大矣。

《象》曰：地中有水，師，君子以容民畜眾。

地中之水，不見於外，而自安於所潤。君子用此道以撫眾民，以靜畜動；士藏於塾，農藏於畝，賈藏於市，智愚頑廉兼容幷包，養之以不擾。以之行師，有聞無聲，馭眾如寡，亦此道也。

初六，師出以律，否臧兇。

師之有束伍節制，相為應而不相奪倫，猶樂之有律也。“否”，不然。“臧”，善也。師一出，而即當以律，乃可勝而不可敗。初六柔險而處散地，反以律為不善，而恣其野掠，其敗必矣。

《象》曰“師出以律”，失律兇也。

以律為不臧，則必失律矣。

九二，在師中吉，無咎。王三錫命。

以一陽而統群陰，處於險中，將在軍之象也。剛而得中，得制勝之道，故吉。必其吉而後可無咎。用兵非君子事君之正道，雖吉，免咎而已。且其所以獨任為主，專制師中者，以六五柔順虛中而與相應，故“王三錫命”，乃克有功。則有勝也，皆天子之威靈，而非可自居以為功也。

《象》曰“在師中吉”，承天寵也。“王三錫命”，懷萬邦也。

六五居天位，而司天命天討之權。九二惟承錫命之寵，故吉而無咎。且王之寵錫之者，豈以私九二而假之權哉？懷寧萬邦，故代天而命德討罪，二不得邀寵而侵權也。

六三，師或輿尸，兇。

“或”者，未定之辭。僥倖而勝者有矣；師敗將殪，輿尸以歸，亦其恆也，視敵何如耳。六三以柔居剛，又為進爻，才弱志強，行險妄動，故其象佔如此。命將者，其可輕任之乎！

《象》曰“師或輿尸”，大無功也。

“大”謂陽也。九二剛中，足以制勝，而三乘其上，不用命而輕進；三敗，則二功亦墮。若先縠之於荀林父、王化貞之於熊廷弼是已。

六四，師左次，無咎。

兵法：前左高，後右下。六四憑依坎險，故為“左”。以柔居柔，而為退爻，“次”之象也。凡師雖次止不進，前左之軍必進為遊奕；左次，則右後皆止。善師者不陳，故無咎。

《象》曰“左次無咎”，未失常也。

進退可據之謂“常”。

六五，田有禽，利執言，無咎。長子帥師，弟子輿尸，貞兇。 長，丁丈反。帥，所律反。

“田”，獵也。“禽”，獲也。“執言”，執辭聲罪以致討也。六五柔順得中，無貪憤之心，因彼有可伐之罪，執辭以討，其興師正矣。然王者之師，雖以柔勝，而用將必須剛斷。五與群陰雜處，雖下應九二，而志柔不定，則方命長子帥師，而復遣弟子得以爭功躁進。若初、三，皆弟子也。僥倖嘗試，必致敗績。事雖正，而輕用民於死，亦兇矣。

《象》曰“長子帥師”，以中行也。“弟子輿尸”，使不當也。

五之錫命九二而使帥師，徒以其居中，位尊望重，而使之行耳，非能剛斷而專任之，故使弟子參焉，而至於敗。

上六，大君有命，開國承家，小人勿用。

“大君”謂五也。“開國”，命為諸侯。“承家”，命世為大夫。上居事外，不與師旅之事。師還論功，六五命之，定爵行賞。賞雖以功為主，而抑必視其人。小人不可開國承家，而命之則貽害大方，故戒之。然小人僥倖有功，與君子等，而以志行見詘，則將有如趙汝愚之於韓侂冑者，激之而反成乎亂。故“勿用”者，宜早慎擇於命將之日。上六雖柔不能斷，但戒之，而無歸咎之辭。責在六五，不在上六也。六五遣弟子分長子之任，雖免輿口，亦終為咎。至於小人已有功而抑之，乃忠臣憂國，不恤恩怨之道，直道雖伸，國亦未易靖也。

《象》曰“大君有命”，以正功也。“小人勿用”，必亂邦也。

“正功”者，但正其功次。小人之“必亂邦”，非憂國遠慮者不能任怨而裁抑之，故危言以戒之。

　比　 坤下坎上

比。吉。原筮元永貞，無咎。不寧方來，後夫兇。 比，必二反。

相合無間之謂“比”。此卦群陰類聚，氣相協，情相順，而一陽居中，履天位，為群陰之所依附，無有雜間之者，故為《比》。凡物情之險阻，皆生於睽離，《比》則吉之道也。“原”，本也。“筮”，擇也。君子之交，以道合而無所暱，故曰“周而不比”。比，非能無咎者也。乃此卦群陰統於一陽，其本所擇而順從者，乃《乾》元之德，奠於正位而永固，則以德以位，皆所宜因而不失其親，雖比而無咎矣。九五既為群陰之宗主，則雖自二而外，非其正應，為不寧之方，而近悅遠來，皆相托以歸附。惟上六獨處於外，志欲相亢，而受“後至”之誅，是以兇，蓋擇主者審之於初，而不可懷疑貳於既審之後。臣之事君，弟子之從師，皆此道也。“不寧方”，猶《詩》言“不庭方”。後至稱“夫”者，不能信友獲上，為獨夫而已。

《彖》曰“比吉”也，比輔也，下順從也。

《比》之所以為吉者，以其比五而輔之也。“下順從”者，陽既居尊，群陰不敢亢也。言“下順從”，則上六之不從而逆，其兇可見矣。

“原筮元永貞無咎”，以剛中也。

陽資始而後陰能成化，德位永定，而無可違。九五剛中，有可親比之道，本所當筮擇為主者，故無咎。

“不寧方來”，上下應也。“後夫兇”，其道窮也。

上下皆所宜應，雖後至，能終相逆乎？徒自窮而已。所應得曰“道”。

《象》曰：地上有水，比，先王以建萬國，親諸侯。

天下之至無間者，無如水之依地，地之承水，已親已密。君子不以此失己而從人，惟開國之王者分土以授親賢，恩禮周洽，以一人而統萬方，則道宜於此。

初六，有孚，比之無咎。有孚盈缶，終來有他吉。

比有以相近而相親者，二之於初、三，四之於上是也；有以相應而相合者，初之於四，二之於五，三之於上是也。初六遠處於下，不親於九五，宜有咎也。而六四密近於五，初柔順之德，與四相合而相孚。因柔嘉之大臣，以託於大君，非結權要而為黨援也，故“無咎”。地既疏遠，情不易格，必有“盈缶”之誠，以信友而獲上，上乃嘉予而與相比。非其正應而得恩禮，故曰“他吉”。

象曰：比之初六，有他吉也。

四非能與初以吉者。孚於四而得比於上，非初自能得之，因他而致也。

六二，比之自內，貞吉。

六二正應九五，而為《坤》順之主，居中得位，以內比於初、三，與同歸心於五，蓋得人臣以人事君之道。忠貞之篤，其吉宜矣。

《象》曰“比之自內”，不自失也。

合眾陰以比於上，雖以六三之挾異志，而猶欲與相聯合，非失身於匪類也。

六三，比之匪人。

當群陰比陽之世，而上六獨為“無首”之“後夫”，非人情，非人理矣。六三與之相應，如莊助之於準南，蕭至忠之於太平公主，不待言兇，自可知其必兇。

《象》曰“比之匪人”，不亦傷乎！

既已傷世，還以自傷，嘆其害之烈也。

六四，外比之，貞吉。

四近於五，專心親上，而外與初應，翕合疏遠，使不寧之方共媚一人，其忠貞之至，吉與二同。言“外”者，四體外卦，則以內卦為外也。

《象》曰：外比於賢，以從上也。

初六託跡遠而不妄說人，賢而隱者也。比之以從上，如留侯之於四皓是已。“上”謂九五。

九五，顯比，王用三驅，失前禽，邑人不誡，吉。

“三驅”，天子之田不合圍，三面設驅逆之車，缺其一面，不務盡獲也。九五居尊得位，以統群陰，光明洞達，無有私暱，比道之至顯者也。乃人情之順逆，未可卒化，雖大舜之世，不乏三苗，將有如上六之背公死黨而懷異志者，聖王於此，舍而不治，如田獵三驅，縱前禽而聽其失，要何損於大順之治哉？一隅未靖，臣民自諒其無能為而不警誡。人有定情，無驚擾乘釁之憂，故吉。

《象》曰：顯比之吉，位正中也。舍逆取順，失前禽也。“邑人不誡”，上使中也。

“三驅”之法，缺其前，揹我而去者則弗追，響我而來者則取之。九五聽上六之為“後夫”，而不強為聯合，以損恩威，故失而無傷于吉。“上使中”者，五雖周遍撫下，而與二相應，因其柔順得中之德，任之以內比，故群陰有所託，而不以上之逆為憂。

上六，比之無首，兇。

比必有首，而後得所宗主以自立。上六背九五，而欲下比於群陰，為翕翕訿訿之小人，以罔上行私，其兇必矣。

《象》曰“比之無首”，無所終也。

小人背公營私以樹黨，乍合而終必離。不但初、二與四之憎惡，即相應如三，既傷以後，亦必懲禍而絕之。顯比之王者，雖舍之不治，終必自潰，故舜舍三苗，而三苗終竄。凡不度德相時而好自異者，類如此佔。又以示顯比者，可靜俟其自亡也。

　小畜　 乾下巽上

小畜，亨，密雲不雨，自我西郊。

“小”謂陰也。以法象言之，天包地外，地在天中，有形有涯，無形無涯，體之大小也。以數言之：陽奇，一而函三，三其三而九，四揲之而三十六；陰偶，缺三之一而為二，三其二而為六，四揲之而為二十四；用之大小也。以時化言之：陽舒而萬物盈，陰斂而群動縮，功效之大小也。故陽大而陰小。《大畜》《大壯》《大過》皆謂陽。《小畜》《小過》皆謂陰。“畜”，止也，養也，止之所以養之也。用之有餘，則體且憂其不足。《乾》之健行，樂於施而敏於行，陰間其中以節止之，所以養其有餘也。《艮》二陰得中而謂之《大畜》，《巽》一陰而謂之《小畜》者，《艮》體陽而《巽》體陰也。凡卦一為主，二為從。《巽》一陰入於二陽之中，陰為主而得位，《乾》之健行方銳，而一陰以柔道止其健，五、上二陽，皆為陰用，以成《巽》入之德，故為《小畜》。“亨”謂陰亨也。柔得位，而上有二陽之助而有力，《乾》承其下而受其止，故亨。漢光武以柔道治天下，卒能止天下之競而養以安，用此道也。然其為亨，能止陽而不使過，則抑未足以開物成務而化成天下，故又為“密雲不雨，自我西郊”之象。雨之降，皆繇地氣上升，天氣上覆而不得散，乃復下而為雨。此卦陰上 於《乾》，陽氣盛於下而不得降，但上為二陽所遏，為密雲而已。《乾》位西北，《巽》位東南，自《乾》而《巽》，自西而東，晴雨之徵。雲自西向東者不雨，以《乾》陽驅陰也。言“自我”者，《乾》在內，故內之而稱我，正陽之為主也。蓋醞釀輕微，方在畜積，非德化大行之徵，佔者雖有亨道，而未足以行也。

《彖》曰：小畜，柔得位而上下應之曰小畜。

六四既自得位，下以柔道畜陽，而陽不爭，上有二陽，厚其力以使能入，故能以小畜大。

健而巽，剛中而志行，乃亨。

《乾》方健行，而能以《巽》入止之。九五剛中，以施其富於四，四之志乃得以行，陰之所以亨也。

“密雲不雨”，尚往也。“自我西郊”，施未行也。

“尚”，上行也。陽上 ，陰不得降，故為雲。隨風而東，不雨之象。能止而未足以行也。

《象》曰：風行天上。小畜，君子以懿文德。

“文德”，禮樂之事，“懿”，致飾而盡美也。禮樂自上興，無所施治於物，而以風動四方，君子以“風行天上”之理，自修明於上，而無為之化，不言之教，移風易俗，不待政教而成矣。此卦《大象》與《彖》殊異，故讀《易》者不可執《彖》以論《大象》，則不可執《大象》以論《爻》，益明矣。

初九，復自道，何其咎吉。 復，芳服反。何，胡可反，亦可如字讀，義同。

“何”本負何之何，從人從可，人所可任而載之也。經傳或從草，作荷華之荷，傳寫相承之訛。《乾》健受畜，而施不得行，非《乾》志也。初與四應而受其畜，咎將歸之。乃初位在潛藏，則不往而來複，以奠其居，養陽道之微，固其道也。復既以道，雖負咎而不恤，惟守道以自安，故吉。

《象》曰“復自道”，其義吉也。

義正，則咎有所不辭。君子秉義不回，以受天下之疑謗，其究也，吉必歸之。

九二，牽復，吉。

九二不與四應，非受其畜者，以初九受畜，牽引而退，使安處於中而不進。蓋君從臣諫，弟聽師裁，而抑志以養德之象。

《象》曰：牽覆在中，亦不自失也。

受“牽”而“復”，乃得中位，雖志不克遂，而獲所安止，不失剛中之正。

九三，輿說輻，夫妻反目。 說，吐活反。

“輻”，轂中植木。“反目”，惡怒而不相視也。九三重剛不中，而為進爻，志在躁進，乃為六四所畜，不能馳驅以逞，為“輿說輻”之象。剛競不已，怒四之畜己，而不知四以柔道止之者，本以養陽德於有餘，乃躁進而顧與相違，如苻堅之拒張夫人、宸濠之拒婁妃，志終不逞，而徒以自喪也。

《象》曰“夫妻反目”，不能正室也。

自處不正，安能正室？而更與爭，愈趨於亂，明非妻之過，而夫之過也。

六四，有孚，血去，惕出，無咎。 去，如字，舊讀上聲，非是。

“有孚”者，為九五之所信也。陰陽異而言孚者，二陽合而成《巽》，陽從陰化，故謂之《小畜》，則陰陽異而孚也。六四專任畜陽之事，而《巽》人之德，繇九五與之相孚洽，不疑其獨異於陽而任之，乃能以孤陰止《乾》之健行，則陽實任己以畜，雖與三相違，有戰爭之象，而終不與競，則“血去”矣。“惕出”，惕以出之也。以柔居柔，惟恐與陽不相入，上承九五剛中之德，而兢惕婉慎以出，此畜道之尤善者也。孟子曰“畜君何尤”，“無咎”之謂也。

《象》曰“有孚惕出”，上合志也。

“上”謂九五，不自專而與陽志合，慎之至也。

九五，有孚攣如，富以其鄰。

“攣如”，相結不捨也。“以”猶與也。九五剛中，陽德方富，而與《巽》為體，下與四孚以輔之，而成畜陽之美，四亦藉之以富，而不憂其孤，上《象》所謂“合志”者是也。陰為卦主，故五降尊而稱“鄰”。

《象》曰“有孚攣如”，不獨富也。

惟其信任之篤，故四能分有其富，而成畜陽之美，凡以柔止天下之躁動，必上遇剛正之主，而後獲於上者乃可治下。抑其用雖柔，亦必有剛正之理在中，而後婉入而不為躁人所輕忽。三雖“反目”，而四終“血去”，豈徒然哉！

上九，既雨既處，尚德載，婦貞厲，月幾望，君子徵兇。 載，昨再反，讀如《詩》“尚輸爾載”之載。

《彖》言“不雨”者，自全卦之象而言也。上九言“既雨”者，自一爻之動而言也。所動在此，則視其發用之變，而不害其同。《履》六三言“咥人”，異於《彖》者，亦此義也。餘卦放此。“既雨”者，重剛覆陰於下，且降而為雨，陰道行也。“既處”者，《巽》道已成，陽不能不止也。“尚”，物所尊也，而有專意。“載”，舟車所積之實也。重剛之積，輔六四以施養於下，有德可恃，則不復兢惕以出，而己志行，物望塞矣。上九雖陽而體《巽》，其位又陰，故為“婦”，為“月”。柔而積剛，婦正而嚴厲者也。月全受日之明則“望”，陽其明，陰其魄也。二陽而僅露微陰，乃“月幾望”之象，亦言陰盛也。“君子”對婦而言，謂丈夫也。《巽》之畜《乾》也，始於柔而終於剛。至於上九，陰挾德以高居，則為之君子者，雖欲有所往，而受其制，則必兇矣。母后稱制，雖無失德，而非賢士大夫有為之日。陳蕃、司馬溫公、蘇子瞻皆不明於此義，終罹於患。《易》之為戒深矣，以此推之，許衡欲行道於積陰剛駤之日，得免於兇，固無丈夫之氣也。

《象》曰“既雨既處”，德積載也。“君子徵兇”，有所疑也。

陰道行而見德，陽受其制，此以養之道止之，所以兇也。知止我者之養我，則不拒違弼，而德以固；知養我者之止我，則不受其羈縻，而志可行。無反目之傷，亦無徵兇之慮，陽以交陰，恃此道也。“疑”，阻也，以叶韻求之，或“礙”字之誤。

　履　 兌下乾上

履虎尾，不咥人，亨。 咥，直結反。

“履”，《本義》謂“躡而進之”，是也。凡卦，皆先舉卦名，而後系以象佔之辭。此獨不然言《履》，而連“虎尾”為文。蓋專言“《履》”，不足以盡卦之名義，必言“《履》虎尾”，而後卦象始顯也。“《同人》於野”“《艮》其背”准此。此卦六三以孤陰失位，躁進而上窺乎《乾》，欲躡九四，憑陵而進，《乾》德剛健，非所可躡，故有此象。“不咥人”者，以全卦言之。《兌》之德說，既非敢與《乾》競，而初、二二陽與《乾》合德，《乾》位尊高，其德剛正，不為所惑，則亦不待咥之以立威，而自不能犯。陰可以其說應之，志上通而有亨道也。

《彖》曰：履柔履剛也，說而應乎乾，是以履虎尾，不咥人，亨。

六三之柔，履《乾》剛而思幹之，犯非其分，本無一道。惟初、二兩陽本秉剛正，與《乾》道合，三不能獨試其險詖，姑以說應，為求進之術，則小人慾效於君子，附貞士以響正，君子亦無深求之意，而不責其躁妄，刑戮不施，且錄用之，是以能亨。若自其履剛之逆志而言之，未有能亨者也。

剛中正，履帝位而不疚，光明也。

九五以剛健中正之德，居至尊之位，非三所可憑陵。三雖妄進相干，不足以為其疚病，志量光明，坦然任之，三且技窮思反以應上，而可藉之以亨矣。

《象》曰：上天下澤，履，君子以辯上下，定民志。

“辯”與辨通。《大象》之義，與《彖》全別。舊說據此以釋初、上二爻，非是。《履》本兇危之卦，於德無取，而陰陽既有此數，物理人情即有此道，善學《易》者，舍其本義而旁觀取象，以議德行，若《履》、若《剝》、若《明夷》之類是已。風、火皆地類，惟澤最處卑下，與天殊絕，各履其位而不相亂。君子之於民，達志通欲，不如是之間隔，惟正名定分，禮法森立，使民知澤之必不可至於天，上剛嚴而下柔說，無有異志，斯久安長治之道也。三代之衰，上日降而下日升，諸侯、大夫、陪臣、處士遞相陵夷，匹夫起覬覦之思，惟志不定而失其所履，雖欲辨之而不能矣。

初九，素履往，無咎。

“素”如《中庸》“素其位”之素，如其所當然之謂。初、二非履虎尾者，而與《兌》為體，志柔思進則亦有《履》道焉。初處卑下，而與《乾》合德，雖志欲往，而不躁、不媚，率其素道！故可免咎。

《象》曰：素履之往，獨行願也。

自行其往之願而已，非與三為黨以幹陽也。

九二，履道坦坦，幽人貞吉。

“道”謂所履之路。九二剛而得中，與《乾》合德，進而從陽以行，坦坦乎無所疑阻，乃為六三所蔽而不能自明。蓋君子不幸，當小人幹上之世而處其下、無能自達之象，故曰“幽人”。惟其正志以居，修身守道，與天下之兇危相忘，物自不能加害，不求吉，而守正者自無不吉也。

《象》曰“幽人貞吉”，中不自亂也。

剛而能中，於道無失，可以坦坦於履，而不為三所亂矣。夫外物之蔽，豈能亂幽人哉？人自亂耳。以曹操之才雄，而徐庶可行其志，貞勝故也。

六三，眇能視，跛能履。履虎尾，咥人兇。武人為於大君。

“能”，自謂能也，以一爻之動言之。柔失位而居進爻，又躁動以上幹乎陽，《乾》道方盛，非所能犯，還以自傷，故“咥人”而“兇”。陰之情柔而性慘，故為“武人”。“為”謂圖謀而逞其妄作，若蘇峻、祖約、苗傅、劉正彥是已。既言兇，而又言“武人為於大君”者，見三雖終自敗亡，而志懷叵測，無忌憚而鼓亂，固君子所宜早戒也。不為小人謀，故終戒君子。

《象》曰“眇能視”，不足以有明也。“跛能履”，不足以與行也。咥人之兇，位不當也。“武人為於大君”，志剛也。

“不足以明、行”者，自恃其能，不可教誨也。“位不當”，明惟此一爻動則兇，非全卦之德。“志剛”者，志欲幹陽，貌雖容說，而心懷陵犯，當早辨之，勿以其小明可取而與之行也。

九四，履虎尾訴訴，終吉。 訴，山革反。

四體《乾》剛而居後，“虎尾”也。與三相次，三欲進幹乎五，則迫躡於己，有妄人不揣而見凌之象。“訴訴”，慎也。四雖虎，而以剛居柔，反仁、反禮，慎靜而不與較，故終不相咥而吉。

《象》曰“訴訴終吉”，志行也。

不與之較，自行其志，而孰能犯之？

九五，夬履，貞厲。

“履”，柔履剛；“夬”，剛決柔也。《兌》乘權則為《履》，《乾》乘權則為《夬》。《乾》陽居位，得中以臨《兌》，以《夬》道應《履》者也。“厲”之為訓，有以危而言者，“厲無咎”之類是也；有以嚴威為言者，“婦貞厲”之類是也。此言“貞厲”，謂其秉正而有威也。九五“剛中正”以“履帝位”，健而能斷，難說而不可犯？六三雖欲履之而進，憚其威而自詘，所謂“光明而不疚”也。

《象》曰“夬履貞厲”，位正當也。

陽剛得中正之位，秉正而以威嚴治志剛者之妄，不待咥而自亨矣。

上九，視履考祥，其旋元吉。

“視履”，視三之履也。“旋”，反也。上九居高臨下，與三相應，三方欲履上而幹之，而平情順受，俯視而見其情，不急加譴，但反求諸己，審所以消弭之道而化災為祥，則三亦消沮旋退，以說應而不敢生憑陵之心，善以長人，吉莫大焉。

《象》曰：元吉在上，大有慶也。

三本為眚於剛，而臨之有道，則無事咥之，而彼此俱亨，兩受其福矣。

　泰　 乾下坤上

泰。小往大來，吉亨。

“泰”，大也，安也；施化盛大而相得以安也。天上地下，一定之位，而此相易以成乎《泰》，言其氣也。卦因乎數，數自下積，故上為“往”；既成乎象，象自上垂，故下為“來”也。居之安為“吉”，行之通為“亨”。二氣交通，清寧不失，故吉。繇是而施化於萬物，則亨。其義《彖傳》備矣。

《彖》曰“泰小往大來吉亨”，則是天地交而萬物通也，上下交而其志同也。內陽而外陰，內健而外順，內君子而外小人，君子道長，小人道消也。 長，知兩反。

往來之義有二。自其互相酬酢者言之，則此往而彼來，陰陽易位以相應，為天氣下施，地氣上應，君民志感之象，亨之道也。天以清剛之氣，為生物之神，而妙其變化，下入地中，以鼓動地之形質上蒸，而品物流形，無不暢遂；若《否》則神氣不流行於形質，而質且槁。君以其心下體愚賤之情，而奠其日用飲食之質，民且上體君心，而與同憂樂；若《否》則各據其是以相非，貌雖應而情相離。合天化人情而言，《泰》之所以施化盛大而亨者見矣。

自其所處之時位言之，往者逝於外而且消，來者歸於內而且長，為陰陽健順，君子、小人各得其所之象，吉之道也。內陽外陰，如春氣動於內，雖有寒氣在上，而生物之功必成；若《否》外陽內陰，則如秋日雖炎，而肅殺暗行於物內。內健外順，志秉剛正，有為而和順於物；若《否》則色厲內荏，而戕物以從欲。內君子而外小人，君子坐而論道，而小人器使；若《否》則疏遠君子，而以小人為腹心。內之則道行而賢者匯進，善日以長，外之則讒賊不行而枉者化直，惡日以消，《否》皆反此。合天道人事而言，《泰》之所以各安所得而吉者見矣。

乃合而言之，惟陰陽、邪正各得其所。故上欲下交，而無撓沮之者；下欲上交，而無抑遏之者。安於吉而後可亨，故《彖》先言吉而後言亨也。

《彖傳》於此二卦，暢言天地萬物消長通塞之機，在往來之際，所以示古今治亂道術邪正之大經，而戒人主之親賢遠奸，君子之持己以中，待物以和，至為深切。學《易》者當於此而審得失存亡之幾，不可或忽。乃先儒謂《易》但為筮利害而作，非學者之先務，何其與聖人之情相違也。

《象》曰：天地交，泰，後以財成天地之道，輔相天地之宜，以左右民。 財與裁通。左、右，皆去聲。

“裁成”地者，天也。“輔相”天者，地也。天道下濟，以用地之實，而成之以道。地氣上升，以效用於天，而輔其所宜。“後”則兼言裁、輔者，於天亦有所裁，而酌其陰陽之和；於地亦有所輔，而善其柔剛之用；教養斯民，佐其德而佑之以利，參而贊之，函三於一，所以立人極也。《泰》，君道也，非在下者所得用，故專言“後”。非王者而用《泰》，德位不足以配天地，而謂造化在我，為妄而已。孔子作《春秋》，行天下之事，且曰“罪我者其惟《春秋》乎”，下此者何易言也！

初九，拔茅茹，以其匯 句 ，徵吉。 茹，音如。

“茹”，茹藘也。“匯”，根科也。茅與茹藘，莖皆堅韌，拔之不絕，而根科相綴。《泰》三陽聚於下，蟠固不解，而初九居地位之下，匯之象也。陽方興而尚潛，未有應四之情，乃二、三兩陽方升，拔之而與俱升，不得終於退藏，而必往交。時宜往而又有汲引之者，故吉。

《象》曰“拔茅”“徵吉”，志在外也。

“外”，謂四也，時在必交，豈徒有拔之者不容不往，固宜變其潛藏之志，以出應其正應。

九二，包荒，用馮河，不遐遺，朋亡，得尚於中行。

“荒”猶荒服之荒，遠處於外而不受治之象，謂六五也。陰宜居下，而反居五，據位自遠於君子，九二以中道包容而應之，非勇於自任者不能，故為“馮河”。六五雖有遐心，弗遺棄也。“朋”謂初、三二陽。三陽方相與為類，以居內用事，二不堅於立黨，遠收六五之用，乃不偏倚而尚於中道矣。言“尚”者，道大則合於君德，二雖在下，而實君也。蓋內君子外小人者，用舍之大經也。而君子得朋相尚，過於遠小人，不能隨材器使，則有怙黨交爭之害，故雖外之，而未嘗不授之以位，達之以情，坦然大公，人皆自得，乃為交泰之盛。李膺、杜密不亡其朋，使邪黨得乘之以相傾，習尚相沿，延及唐、宋，近逮啟、禎之際，黨禍烈而國隨以亡，大《易》之垂訓烈矣哉！

《象》曰“包荒”“得尚於中行”，以光大也。

以剛居中，志既光大，則包荒復何所嫌？不宜復結朋以自矜矣。

九三，無平不陂，無往不復，艱貞無咎。勿恤其孚，於食有福。

“平”謂陽道坦易也，“陂”謂陰道傾險也。三陽居內而盛，陰且必生，三陰居外，成乎既往，而循環於向背之際，且自下起，故平之必陂，往之必復，自然之理勢也。九三陽得位，本無有咎，而重剛過中，處盛以拒陰，有咎道焉。惟能慮陂與復，艱難守正，則免於咎。“孚”謂九二以剛與三道合而相信也。然二非樹三為黨者，三若懷念不捨，固相結以擯陰，則內外離析，而泰交不成。惟忘私以懷遠，而應乎上，則與九二“朋亡”之義合矣。陽主治，陰主養，故曰“食”。無野人莫養君子，不擯陰而善成之，則宣力報效，受其福矣。

《象》曰“無平不陂”，天地際也。 無平不陂，從李氏集解本。

此通釋全爻之辭；獨挈首句者，略文。離乎地即天也。其際至密無間，而清濁殊絕，不相淆雜。九三與六四密邇，而陰陽兩判，正當其際。昧者恃其清剛，謂可永固，則往者必復，還以自傾。三進上行，四退下就，交泰而後可以消險阻。艱貞者惟此之為恤，而非孚是恤，則福歸之矣。內陽外陰，為時已泰，而保泰之道，惟在廓然大公，懷遠招攜，勿恃賢以絕物，如天地之相融浹，而不損其清寧。故內卦三陽，皆以外應為吉。君子體小人之嗜慾而以道裕之，乃上下合同，而終不至於《否》。若《否》則小人慾合於君子而非其誠，故愈相應而愈相睽，君子所宜峻拒，時異而道不同也。

六四，翩翩，不富以其鄰，不戒以孚。

“翩翩”，飛而欲去之象。陽大陰小，小者不富也。六四一陰初興而當位，未至於貧，惟與五上為鄰，故成乎“不富”。四處退爻，與陽密邇，翩翩非其本志，其下應初九，不待戒而自孚。言“孚”者，三陰皆下應，無異志也。

《象》曰“翩翩”“不富”，皆失實也。“不戒以孚”，中心願也。

“皆”者，統二陰而言之。陽實陰虛，失實故不富。“中心願”者，雖往而非其志，志在從陽。

六五，帝乙歸妹，以祉元吉。

商天子以“乙”為號者，非一。此言帝乙，未詳何帝。“歸妹”與“女歸”異。女歸者，歸嫁於夫家，正也。歸妹者，夫就婦而歸之，如後世之贅婿，變也。昏禮大定於周。商世，蓋有男歸於女，雖天子或然，故《經》兩言帝乙。男在外，女在內，正也。陽居二，陰居五，男屈從女，而女為主於上，有“歸妹”之象焉。而帝乙所歸之婦，柔順中正，不驕其君子以宜家，終膺福祉，變而不失其正也。六五陰陽易位，以柔居中，應九二得中之剛，合於帝乙之吉。

《象》曰“以祉元吉”，中以行願也。

二、五皆得中，故可行其願，而不憂失正，君求士，士不求君，然道合則士就君而非屈，亦此義也。

上六，城復於隍，勿用師，自邑告命。貞吝。 復，芳服反。

“隍”，城下之溝無水者。城傾，則土復歸於隍。上六陰處高危，其勢必傾。陰陽之位十有二，向背幽明，各居其半，而循環以發見。陰傾而入，勢將復從下起。三陽積下，迫陰於外，至於上六，已太荒遠，無可復安，將激去而往者，又且必復，此小人被疾已甚，勢且復興之象。《易》不為小人謀，故不為陰幸而但為陽戒，言陰之將復，不可與爭，但當告誡邑人。內備必至之患。然激成之勢，已不可挽，雖告命得貞，而亦吝矣。佔此爻者，時勢如此，於爻外見意，九三艱貞乃吉，正謂此也。

《象》曰“城復於隍”，其命亂也。

疾之已甚，使居荒遠傾危之地，雖自警戒，固非制治之早圖。

　否　 坤下乾上

否之匪人，不利君子貞，大往小來。 否，備鄙反。

“否”，塞也。“否之匪人”者，天高地下，分位本定，而邪人據地之利，屍人之功，以絕於天，小人內而後君子外，非君子之亢而不可與親，否之者乃匪人也。君子秉剛居外，本無不正，抑何不利？小人否之，則其不利必矣。不利君子貞，非利於小人之不貞，亦非君子可不正而利。陰據要津，君子無所往而得利，貞且不利，況可不貞乎？然君子雖不利，而固保其貞也。此言“利”者，與害相對之辭。“大往小來”，各歸其位，所以否也。

《彖》曰“否之匪人，不利君子貞，大往小來”，則是天地不交而萬物不通也，上下不交而天下無邦也。內陰而外陽，內柔而外剛，內小人而外君子，小人道長，君子道消也。 長，上聲。

匪人乘權，而君臣義絕，賢奸倒置，聖人之所無可如何者。故二卦反覆申明，而見治亂之相反，存乎人者如此其甚也。

《象》曰：天地不交，否，君子以儉德闢難，不可榮以祿。 闢、難，皆去聲。

否塞而不通，君子有德以通天下之志，無所用之。惟世之方亂，難將及己，則鄉鄰之鬥，閉戶可也。天下溺而不援，德且不欲其豐，而況祿乎！德見，則祿且及之矣。百里奚不諫虞公，孟子不復發棠，用《否》之道，以應《否》之勢，不嫌絕物矣。

初六，拔茅茹，以其匯，貞吉亨。

三陰連類相挾以據內，亦有“拔茅茹以其匯”之象，而匯則別矣。初六以柔居下，不黨同伐異，而思上應乎陽，故貞而得吉。其吉也，以有亨通之理而吉也。

《象》曰“拔茅”“貞吉”，志在君也。

在上者，為之君也。

六二，包承，小人吉，大人否亨。 否，如字，方九反。

“包承”，與九五相應而承之也。“大人”非必如《乾》之“大人”，對小人而言，剛正之君子也。“否”不然之辭。小人得位行志，而能承順乎陽而應之，吉矣。乃大人已遠出乎外，不以小人之順己而變其塞，固不以為亨也。《否》下三陰與上不交，而皆以應言之，蓋聖人贊《易》扶陽抑陰之義，而不欲陰之怙惡以自絕，其旨深矣。

《象》曰“大人否亨”，不亂群也。

陽與陽為群，狐赤烏黑，則君子“攜手同行”，豈以小人之包承，而與君子異趨乎？《泰》陽居內，則以“朋亡”勿恤為吉；君子得志，不宜絕人已甚。《否》陽居外，則以不亂群而無取乎亨；君子失志，必不枉道從彼，而求同志以衛道，惟其時而已。

六三，包羞。

以柔居剛，而為進爻，以邇陽而求合，蓋小人挾勢，以媚君子者驕君子，如王 之於孟子是已。不言其兇，《易》不為小人謀，言其可羞，示君子賤惡之。

《象》曰“包羞”，位不當也。

三非柔所當處之位，雖士承乎剛，而君子但見其可羞惡；求合之情，不足恤也。

九四，有命無咎，疇離祉。

“疇”與儔通，所相應而為伍者，謂初也。“離”，麗也。九四與陰相際，而以剛居柔，處退爻而道下行，以應初六，君子而就小人，疑有咎矣。乃上承九五，則懷柔之命出自士而非己之私，欲拔初六於匯中而消其否，初六亦資其誘掖，進而麗吉亨之祉矣。蓋初雖與陰為匯，而自安卑下，其志能貞，非若二、三之驕佞，則四固不以峻拒為道，而五且任之以下濟，當小人乘權之世，初進之士，不能自拔，而跡與同昏，拒之則終陷於惡，引之則可使為善。處承宣之位者，不得嚴立清濁之辨而錮其向化之情，所以收攬人才，使陽得與而陰自孤。此君子體國用人，道之當然也。範孟博惟不知此，以掾吏而操郡守之權，不請命而行其嚴厲，不能曲諒人情，以挽回匡救，激成黨錮之禍，兩敗俱傷，而國隨之，豈非炯鑑哉！

《象》曰“有命無咎”，志行也。

承上以接下，初六“在君”之志，得以上通，四乃上下交綏而無所疑沮也。

九五，休否，大人吉。其亡其亡，繫於苞桑。 系，古詣反。

“休”，安處也。木叢生曰“苞”。桑根入土深固，叢生則愈固矣。九五陽剛中正，道隆位定，安處不撓，而又得四上二陽以夾輔之，故時雖否而安處自如，大人靜鎮以消世運之險阻，吉道也。三陰據內以相迫，雖居尊位，權勢不歸，危疑交起，有“其亡其亡”之象焉；而正己擇交，不改其常度。周公居東，止流言之禍而靖國家，用此道也。朱子為韓侂冑所錮，禍將不測，而靜處講學，終免於禍患。大人雖否，而亦何不吉之有！

《象》曰：大人之吉，位正當也。

有其德，居其位，孰能亡之哉！

上九，傾否，先否後喜。

上九遠處事外，與陰絕無干涉，而九五立本已固，需時已審，則上九可行其攻擊之威。三陰否隔，已肆行而無餘力，六三之羞，人知賤惡，乘高而下，傾之易矣。否者消而人心悅矣。

《象》曰：否終則傾，何可長也？ 長，上聲。

“何可長”，言不可使長也。小人之伎倆已畢盡無餘，天下皆憎惡之，乘時而傾之，當奮剛斷，無使滋蔓也。

《周易內傳》卷一下終