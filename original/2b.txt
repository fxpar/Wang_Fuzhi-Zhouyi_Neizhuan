
周易內傳卷二下·上經起噬嗑訖離

　噬嗑　 震下離上

噬嗑。亨，利用獄。

《噬嗑》之義，《彖傳》備矣。為卦，一陽入於三陰之中，而失其位，不與陰相合也；三陰欲連類，而為一陽所間，不能合也。《頤》之為道，虛以受養，而失位之陽，以實礙之，不能合也。自《否》而變，以交陰陽而合之，而陽下陰上，皆不當位，其交不固，不能合也。積不合之勢，初、上二陽，以其剛制之才，強函雜亂之陰陽於中，而使之合，是齧合也。“亨”者，物不合則志氣不通，雖曰“齧合”，而亦合矣，是《噬嗑》之亨也。然猶得中，而為《離》明之主，具知齧合者之矯亂而不固，則且施刑以懲其妄，而不至如六國之君，昏暗傲狠，聽說士之誣，以連異志之諸侯，斯亦可遠於害。故惟“用獄”，而其邪妄可息也。

《彖》曰：頤中有物，曰噬嗑。

“物”者，非所固有之物，謂失位之九四。頤中豈可有物哉！又從而噬以嗑之，增其妄也。

噬嗑而亨。

強噬之而合，亦足為亨矣，明者所不以為亨，而惡之者也。

剛柔分，動而明，雷電合而章。

自《否》之變而言之，《否》之陰陽聚，而此卦分之。分而下者，不無躁動；分而上者，則為《離》明之主。雷起於不測，而電章之，則明足以燭動而止其妄矣。

柔得中而上行，雖不當位，利用獄也。

“不當位”，謂六五也。變否塞之道，柔自初而上行以得中，照其妄而治以刑，合於義矣。故“利”。兩造曰“訟”，上察下惡而治之，曰“獄”。

《象》曰：雷電，噬嗑，先王以明罰敕法。

“雷電”，《本義》雲：“當作電雷。”中溪李氏曰：“蔡邕石經本作電雷。”《離》明以明罰，雷動以敕法，所以制疑叛之人心而合之也，故為“噬嗑”。禁令懸於上，不率者則謹持而決之。此定法律於未犯之先，故既明則必斷，與《豐》殊用。《豐》者折獄於已犯之後，法雖定而必詳察以下求其情，故既斷而必明。《噬嗑》，先王之道；《豐》，司寇之道。法定於一王，獄成於良有司也。

初九，屨校滅趾，無咎。

“屨校”，施械於足也。“滅”，掩也，沒也。械其足，見械而不見足也。初與上為頤體，齧合陰陽之雜而不恤其安，其罪也，故用獄者施以刑焉。然初九雖剛以動，而處於卑下，無堅於妄動之力。《否》五之陽，自上而下，屈己以合物，未有利焉。二又以柔乘己，有可噬之道，議刑者所不加以重刑，械其足而已。薄懲之則惡且止矣，故可無咎。戒用獄者，知其惡之可改，早為懲創，斯得免民於咎之道也。

《象》曰“屨校滅趾”，不行也。

戒其妄行，則不行矣。

六二，噬膚滅鼻，無咎。

初、上，噬者也；中四爻，受噬者也。大臠無骨曰“膚”。“滅鼻”者，捧大臠而噬。上掩其鼻而不見，噬之剛躁者也。噬而合之，剛以制物，挾威以強物，而有難易之分焉。二以柔居柔，而近初易噬。若膚者，初之上噬，先噬乎二，故迫而有滅鼻之象。然初方動而二遽掩之，有取噬之道焉，則噬之者亦可無咎。此初之罪所以輕，而可薄罰以止之者也。

《象》曰“噬膚滅鼻”，乘剛也。

以其乘剛，故可恣意噬之。

六三，噬臘肉遇毒，小吝無咎。

幹兔曰“臘”。三以柔居剛，體雖小而堅，不易噬者也；強欲噬之，則不聽命而必相害。彼噬而此拒之，三亦吝矣。“小”謂陰也。然《噬嗑》之義，以不受噬為正，則相持而不從，固無咎也。

《象》曰“遇毒”，位不當也。

以柔居剛，而不受噬，故噬之者遇毒。若二之柔，則噬之易矣。

九四，噬幹胏，得金矢，利艱貞吉。 幹，古寒反。

肉帶骨曰“胏”。骨橫亙於頤中，所謂“頤中有物”也，噬之最難者。“金矢”，金鏃之矢，傷人者也。初、上不審勢度德，強欲折服之，四必亢而與之爭，操矢相加，所必然矣。不受噬者，正也。孤立於中，上下交噬，非“艱”而無以保其“貞”。四不恤其艱而貞不聽命，故吉。

《象》曰“利艱貞吉”，未光也。

四以一陽介於群陰之中而失位，則似有求合於陰之情，故初、上乘而噬之。其不欲合之意，未得昭著，非艱以保貞，無繇致吉。

六五，噬乾肉，得黃金，貞厲，無咎。

黃金，金之貴者。五為《離》主，而得尊貴之位，故為“黃金”。《離》之六二為“黃離”，其義也。乾肉雖較胏無骨，然亦堅韌而不易噬。六五居中，為《離》明之主，乃上九以與近而欲噬之，見其位尊而柔，覬得邀寵而分其利。而五以大明中正之德，灼見其情，守貞不惑，嚴厲以行法，則上且蒙罪而不敢犯，雖立威已過，而非咎也。

《象》曰“貞厲無咎”，得當也。

明以察之，柔而能斷，持法得其當矣。

上九，何校滅耳，兇。 “負何”之何本音河，俗讀上、去聲者非是。

“何校滅耳”，械其項而掩其耳也。六五貞厲，施刑于上九，已何校矣，猶滅耳不聽，而強欲噬之以求合。噬之不仁，合之不義，不自罹於死亡不止也。初與上皆噬者也。而凡噬物者，下頷雖任動，而猶知堅脆，以有所避就。上頷堅立於上，物至則折，而無所擇，其為貪狠倍甚。且二乘剛，有可噬之道，五虛中明照，非可噬者，懲而不知戒，恃剛強制，故罪烈於初，而允為兇人，用刑者所宜加以怙終之賊刑也。

《象》曰“何校滅耳”，聰不明也。

“聰”，耳官之司聽者。何校而猶不聽命，必欲齧合，故其惡甚。

　賁　 離下艮上

賁。亨，小利有攸往。

天地之大文，易知簡能，而天下之理得。故純《乾》純《坤》並建以立《易》體，而陰陽剛柔各成其能；上清下寧，晝日夕月，水融山結，動行植止，不待配合而大美自昭著於兩間。聖人體天之不貳以為德之純，極變蕃之用而皆貞夫一，而盛德之光暉，自足以經緯乎萬物。若其疑此之有餘，憂彼之不足，一剛而即閒以一柔，組五色以成章，調五味以致和，美不足而務飾之，飾有餘則誠愈不足矣。詞賦，小技耳。司馬相如非知道者，且以一經一緯、一宮一商為非賦心之所存，況君子以建中和之極者乎！

《賁》之為卦，一陽甫立，即間以一陰，至於五而又改其常度，一陰而間以一陽，萋斐以成貝錦，人為之巧畢盡，陰陽之變至此極矣，是不足與於天地之大文，而徒為賁飾也。陽為性，為德，陰為情，為養。以陰文陽，則合乎人情而可亨；以陽文陰，則雖順人情以往，而緣飾之以不詭於道，則“小利有攸往”。“小”謂陰也。雖亨雖利，非大始自然之美利，而不足於貞。《彖》於四德，有亨利而無元貞。夫子筮得《賁》而懼，以此也夫！

《彖》曰：賁亨，柔來而文剛，故亨。分剛上而文柔，故小利有攸往。

“《賁》亨”，言《賁》之所以亨者，陽之亨，“小利有攸往”，陰之利，非陽之利也。自上接下“來”。一陽之上，一陰即至，以相錯而文之。陽道本質實而剛正，陽甫動而陰即來，虛柔以適於人情，剛不戾物，而貴賤靈蠢皆樂觀而就之，陽道亨矣。“分”謂《泰》之變，從三陽之中，分而往上也。柔在上而易流，或至泥於情慾而違於理；剛舍中位，離其類而上，以止陰之過，則聲色臭味皆有節而不拂於理，陰之往乃以利焉。“文剛”以宣陽於有餘，“文柔”以節陰之不足，斯亦天理之節文，而止於亨利者。君子之道，時行時止，即質即文，而斤斤然周密調停，以求合於人情事理，則抑末而非本也。

天文也，文明以止，人文也。

《本義》雲：“先儒說‘天文’上當有‘剛柔交錯’四字。”愚按：其為闕文無疑，但未定其為“剛柔交錯”否耳。此言天道人情，故有《賁》之理勢也。“文明”者，《離》一陰內涵，二陽外見，有文而必著於外。“止”者，《艮》陰長而陽限其上，有所限而不能逾也。人之有情必宣，有志欲見，而風氣各殊，止於其所，習而不遷，此古今之異趣，五方之別俗，智愚之殊致，各有其美，犁然別白，而自止其所安，均為人文而相雜以成章者也。《賁》之文飾，非天地自然易簡之大美，然天人亦固有之，所以陰陽之變必有《賁》也。

觀乎天文以察時變，觀乎人文以化成天下。

此言聖人用《賁》之道也。剛柔雜糅，交錯以致飾，既為天道人情之所固有，聖人觀而知其必然，而所以用之者，則不因天之變而易其純一之道，不隨人之變而傷其道一風同之至治。故天人雖《賁》，而聖人之治教自純。天合四時而一致，而當寒暑相授之際，則一雨一霽，一溫一涼，與夫日月五緯之交錯於黃道內外，聖人觀而察之，以審時之變，節宣以行政令，乃以當變而不失其常。人之風氣習尚，粲然殊致，而各據其所安；聖人觀風施化，因其所長，濟其所短，不違其剛柔之則，而反之於純。自非聖人，因《賁》而與之俱《賁》，則隨化以流，而與人爭美於小節，《賁》之所以可懼也。夫子既釋《彖》義，而引伸以言。《賁》雖非大美之道，而聖人善用之，則治教資焉，特非大賢以下所可庶幾耳。

《象》曰：山下有火，賁，君子以明庶政，無敢折獄。

“山下有火”，明有所止；不及高遠而照近，則纖悉皆見。“庶政”，事物之小者，如《周官》翨、庶、赤犮、服不之類，明察其理，而製為法以授有司，使詳盡而不敢欺。“無敢折獄”者，赦小過，而得情勿喜，以矜全民命也。使飾法以文致之，則人無以自容矣。《大象》皆取法卦德之美，獨於《賁》《夬》二卦有戒辭焉。智、仁、勇皆天德，而非仁以為之本，則智傷於察，勇傷於傲，自恃為德而以損天下，故君子慎德，尤於此致警焉。

初九，賁其趾，舍車而徒。

初九以剛居下，介然獨立，二來飾己，而己無所施飾於人，則修其踐履，淡泊明志，雖錫以車，不受而安於徒步。《禮》：“大夫不徒行。”

《象》曰“舍車而徒”，義弗乘也。

非無飾己者，以方在潛處，義不得邀賁以為榮。

六二，賁其須。

《賁》有頤之象。“須”，繞頤而生者也。二以陰飾初、三之陽，三亦以陽飾二，上下交受飾焉。飾於物而徒為美觀，其為文也抑末矣。

《象》曰“賁其須”，與上興也。

“上”，謂九三。“興”，動也。二與初猶為交飾，於三則受飾而已。柔不能自明，因陽而顯，則亦隨物而動爾。

九三，賁如濡如，永貞吉。

三下飾二而上飾四，二、四亦交飾乎三；陰有潤物之能而未免於相染，故有“濡如”之象，必“永貞”而後吉。所以可有“永貞”之吉者，以陽剛得位，即受其潤，而可不受其染。若六二雖當位，而柔之文剛，徇情貶道，以取悅於人為美，不如剛之文柔，以道飾情為有節也。

《象》曰：永貞之吉，終莫之陵也。

柔而資飾於人，則物必陵之。剛雖與柔交飾，自可不失其正，陰其能陵之哉！

六四，賁如皤如，白馬翰如，匪寇婚媾。

“皤”，老人發白貌，無文者也。“翰如”，疾走如飛也。《賁》卦俱陰陽交錯，而四承六五，純而不雜，雖下飾三而“賁如”，上固無飾於五而“皤如”也。言“白馬”者，五無所施飾於四，以素相接也。“翰如”，五疾走以合於四也。於陰陽雜糅之世，初得此相承之爻，故相就速也。五受飾於上而不我飾，故疑於為寇，而同類相求，保其貞素，則固與相和合矣。非陰陽交而言“婚媾”者，相錯之世，則以合德為相好也。

《象》曰：六四當位，疑也。“匪寇婚媾”，終無尤也。

自四以下，陰陽各得其位以相飾，至於四，而所望於五者，陽之來飾；乃五與上交飾，而於四則兩陰相若，無所於賁，四之所以疑為寇也。既相比合，以留未散之樸，又何尤焉！

六五，賁於丘園，束帛戔戔，吝終吉。

“戔戔”，帛幅狹小貌。“邱園”，抱道隱居之地。六五居中靜正，有其德而上賁之，欲其抒所藏以光濟於下，而五柔退無外飾之情，儉以待物，故吝。然時方競於交飾之文，文有餘則誠不足，固不如敦尚儉德者之安吉也。

《象》曰：六五之吉，有喜也。

樂其道，則物自宜之。

上九，白賁，無咎。

上分剛以文柔，而不受物之賁，蓋率其誠素，以節柔之太過，而無求榮之心者也。雖不得位，固無咎。

《象》曰“白賁無咎”，上得志也。

居上則身處事外，得行其志，不借外物之相飾。

　剝　 坤下艮上

剝。不利有攸往。

自外割削殘毀，以及於內，曰“剝”。此卦陰自下生，以迫孤陽之去。害自內生，而謂之剝者，主陽而客陰，君子辭也。“不利有攸往”者，陽也。陰柔之凶德，於時方利，即惡極必傾；而《易》不為之謀，惟戒陽之往而已。有所行，皆謂之“往”。《艮》以止為德，處陰盛已極之世，止而不行，猶免於害；害即不免，猶不自失；若更有攸往，不但兇危，尤義之所不許也。義之所不許者，不足以利物矣。

《彖》曰：剝，剝也。柔變剛也。

重言“剝也”者，言陽之剝喪，陰剝之也。變者，陽退而之幽，陰進而之明，變易其幽明之常。初、三、五皆剛爻，而柔居之，甚言陰之乘權也。

“不利有攸往”，小人長也。 長，上聲。

小人長，利在小人矣。利在小人，則害在君子，道宜止而不宜行。

順而止之，觀象也。君子尚消息盈虛，天行也。 觀，音灌。

卦象極於兇矣，而君子當其世以圖自處，抑自有剝而不剝之道焉。陰長之卦，自《姤》而《遁》、而《否》，早為君子道消，至於《觀》而益迫矣，顧不以為君子危，而獎眾陰以仰觀在上之陽；又極於《剝》，陽已失其尊位，為君子謀者，視陰之極盛，勿以其不利為慮，而取《坤》之順德，順而受之，止於上而不妄動，亦有“盥而不薦，有孚顒若”之象焉。故視五為“貫魚”之“寵”，猶《觀》之“賓王”也。上自以為“輿”，猶《觀》之“觀民”也。世自亂而己自治，橫逆自加而仁禮自存，蓋時未可與論得失、順逆之常理，而因其消而息之，方虛而盈者不失，修身以立命，則晝夜屈伸、運行不息之道在己矣。雖不利於攸往，而非無可合之義，特非達天者不能也。

《象》曰：山附於地，剝，上以厚下安宅。

此全取山、地之象，而不依卦名立義者也。言“上”者，非先王盛世之事，抑非君子尚志不枉之義。一陽孤立，僅有高位，保固圖存，則用此象為得也。“厚下”，取《坤》之載物，養欲給求以固結人心；“安宅”，取《艮》之安止，以自奠其位也。民依於君，君亦依於民，則雖危而存矣。

初六，剝床以足，蔑貞兇。

“床”，所安處者。“以”，猶及也。所見不明，不知有而藐忽之曰“蔑”。陰以載陽，使安居於上，陰之正也。初六，卑下柔暗，沉溺於積陰之下而不能自振，雖力不足以剝陽，實陷於邪，以傾陽者深矣。迷於貴貴尊賢之義，藐大人而不知畏敬，自為兇人，天下亦受其兇危矣。

《象》曰“剝床以足”，以滅下也。

“滅”，沉沒也。暗為陽害於下，以其沉沒於幽暗之中，而不知奉陽之為正也。

六二，剝床以辨，蔑貞兇。

“辨”，床幹也。較足而近矣，其不知有正猶初也，故兇亦如之。

《象》曰“剝床以辨”，未有與也。 與，音預。

自恃其居中得位，為群陰之主，而與陽若不相與，然則剝之而無忌。夜郎王豈知漢之大哉！

六三，剝之無咎。

謂於《剝》之世，獨能無咎也。與群陰居，不能拔出自奮，以拯陽而定其傾，而心不忘於貞順，與上相應，如狄梁公之事女主，關公之為曹操用者，君子曲諒其志。

《象》曰“剝之無咎”，失上下也。

上下各二陰，三不與之相得，志在上九。

六四，剝床以膚，兇。

四近陽而與《艮》為體，非不知有貞，而茫昧以自沉溺者，爻值退位，下而與群陰相比，以迫陽而剝之，此華歆、崔胤外交賊臣以喪國者，其志慘，其禍深矣。“兇”，謂上九受剝而兇也。

《象》曰“剝床以膚”，切近災也。

為上九危之。

六五，貫魚，以宮人寵，無不利。

天子進御之制，王后當夕於月望，初自御妻、嬪、夫人而漸進。“貫魚”，自上而下之序也。“以”猶率也。六五柔，居中位尊，以上承乎陽，陽一而陰眾，有後率群妾以分君寵之象。五陰，盛之極矣，乃獨以切近剝膚，歸惡於四，而五不言剝者，不許陰之僭天位以逼孤陽，因其得中而密近於上，節取其善焉。聖人不得已之深情也。“無不利”者，所以獎陰之順承，而歆之以利也。

《象》曰“以宮人寵”，終無尤也。

能率群陰以承事乎陽，可無尤矣。陰雖處極盛之勢，固有救過之道。後唐明宗焚香祝天，願中國早生聖人，庶幾此義焉。

上九，碩果不食，君子得輿，小人剝廬。

群陰極盛，一陽僅存於上，“碩果”也。“不食”，不為人所食。言不用於世也。當《剝》之世，功無可與立，道無可與行，上高蹈遠引，安止而不降其志，雖不食，而俯臨濁世，其可以駕馭之道，自在“得輿”矣。彼小人者，雖朋邪以逞，徒自剝其廬而已。“廬”，所以蔭己而使寧居者。一陽覆上，本陰之所藉蔭者；君子不屑與施治教，則廬剝矣。群邪得志，君子方超然卓立於其外，不歆其富貴，不屈其威武，雖無撥亂反正之功，而陰以留正氣於兩間，則名義不亡於人心，當時之小人不被其蔭，而終不能掩其扶持世教之道，然則“攸往不利”，而亦何不利哉！

《象》曰“君子得輿”，民所載也。“小人剝廬”，終不可用也。

無君子則世無與立，陰雖盛，不能不載君子。“小人剝廬”，亦何所用乎？徒自失其依止而已。鄭憶翁雲：“天下皆秋雨，山中自夕陽。”

　復　 震下坤上

復。亨，出入無疾，朋來無咎。反覆其道，七日來複，利有攸往。

還歸其故曰“復”。一陽初生於積陰之下，而謂之復者，陰陽之撰各六，其位亦十有二，半隱半見，見者為明，而非忽有，隱者為幽，而非竟無，天道人事，無不皆然，體之充實，所謂誠也。十二位之陰陽，隱見各半，其發用者，皆其見而明者也。時所偶值，情所偶動，事所偶起，天運之循環，事物之往來，人心之應感，當其際而發見。故聖人設筮以察其事，會情理之相赴，而用其固有之理，行其固然之素位，所謂幾也。幾者，誠之幾也，非無其誠而可有其幾也。是則爻見於位者，皆反其故居，而非無端之忽至矣。

然《姤》一陰下見，不可謂之復者，陽位乎明，陰位乎幽，陽以發，陰以居，道之大經也，則六位本皆陽位，陰有時踐其位，而固非其位，故陽曰“復”，而陰不可曰“復”。且初、三、五，本陽位也，積陰猶盛，而陽起於初，得其所居，亦有復之義焉。

陽一出而歸其故居，則不可復御，陰得主而樂受其化，故“亨”。自幽而出見曰“出”；入乎積陰之下，而上與陰相感曰“入”。“疾”，患也。一陽初發，為天心始見之幾，致一無雜，出無疾也；一陽以感群陰，陰雖闇昧，而必資陽以成化，情所必順，入無疾也。“朋”，謂五陰相連而為黨也。“來”，下相接也。陰猶極盛，疑有咎焉，而陽震起於下，以受陰而入與為主，則朋陰之來，非以相難，而以相就，固無咎也。

以人事言之，在事功，則王者不易民而治，而聖作於創業之始，多士多方，雖繁有其徒，皆撫之以消其疑貳；在學術，則君子不絕欲以處，而仁發於隱微之動，聲色臭味，雖交與為感，皆應之以得其所安，不患朋之來，而特在初幾之貞一爾。

“反覆其道”者，言有反有復者，其道也。誠之所固有，幾之所必動也。七者，少陽之數。數極於六，不可復減，必上生至於七，而陽復萌也。天道之固然，即人事之大順。繇此以往，愈引愈出，而陽益生，皆一陽震起之功也。率此而推行之，世無不可治，而人無不可為堯舜也。

《彖》曰：復亨，剛反。

《復》之亨，以剛之反於位也。

動而以順行，是以“出入無疾，朋來無咎”。

以動而行乎順之中，則於己無患其孤，而物雖賾，不足以相礙。故特患其不動耳，無憂物之不順也。

“反覆其道，七日來複”，天行也。

天之運行恆半隱半見。日過一度，周而復出於地，於此可想陰陽具足，屈伸於幽明，而非有無也。“七日”者，數極則反之大概。舊說謂自《姤》至《復》，於《易》卦、天數俱不合，今不從之。

“利有攸往”，剛長也。 長，知雨反。

不動則漸向於消，動則必長。往而進焉，繼起之善，相因必至，故雖一陽乍生，而可謂之長。

復其見天地之心乎！

此推全體大用而言之，則作聖合天之功，於《復》而可見也。人之所以生者，非天地之心乎？見之而後可以知生；知生而後可以體天地之德；體德而後可以達化。知生者，知性者也。知性而後可以善用吾情；知用吾情，而後可以動物。故聖功雖謹於下學，而必以“見天地之心”為入德之門。天地之心不易見，於吾心之復幾見之爾。天地無心而成化，而資始資生於形氣方營之際，若有所必然而不容已者，擬之於人，則心也。

乃異端執天地之體以為心，見其窅然而空、塊然而靜，謂之自然，謂之虛靜，謂之常寂光，謂之大圓鏡，則是執一嗒然交喪、頑而不靈之體以為天地之心，而欲效法之。夫天清地寧，恆靜處其域而不動，人所目視耳聽而謂其固然者也。若其忽然而感，忽然而合，神非形而使有形，形非神而使有神，其靈警應機，鼓之蕩之於無聲無臭之中，人不得而見也。乃因其耳目之官有所窘塞，遂不信其妙用之所自生，異端之愚，莫甚於此。而又從為之說，曰：“此妄也，不動者其真也。”則以惑世誣民，而為天地之所棄，久矣。

故所貴於靜者，以動之已亟，則流於偏而忘其全，故不如息動而使不流，而動豈可終息也哉！使終息之，而槁木死灰之下，心已喪盡。心喪而形存，莊周所謂“雖謂之不死也，奚益”，而不知自陷其中也。程子曰：“先儒皆以靜為見天地之心，不知動之端乃天地之心。”非知道孰能識之！卓哉其言之乎！

自人而言之，耳目口體與聲色臭味，皆立於天地之間，物自為物，己自為己，各靜止其域而不相攝，乃至君臣、父子、兄弟、夫婦，各自為體而無能相動，則死是已。其未死而或流於利慾者，非心也。耳目口體之微明浮動於外，習見習聞，相引以如馳，而反諸其退藏之地，則固頑靜而不興者也。陽之動也，一念之幾微發於俄頃，於人情物理之沓至，而知物之與我相貫通者不容不辨其理，耳目口體之應乎心者不容於掩抑，所謂惻隱之心是已。惻者，旁發於物感相蒙之下；隱者，微動而不可以名言舉似，如痛癢之自知，人莫能喻也。此幾之動，利害不能搖，好惡不能違，生死不能亂，為體微而為用至大；擴而充之，則忠孝友恭、禮樂刑政，皆利於攸往而莫之能御。則夫天地之所以行四時、生百物，亙古今而不息者，皆此動之一幾，相續不捨，而非窅然而清、塊然而寧之為天地也，審矣。

邵子之詩曰：“一陽初動處，萬物未生時”，其言逆矣。萬物未生處，一陽初動時，乃天地之心也。然非特此也。萬物已生，而一陽之初起，猶相繼而微動也。又曰“玄酒味方淡”，是得半之說也。淡可以生五味，非舍五味而求其淡也。又曰“大音聲正希”，則愈非矣。希聲者，聲之餘也，是《剝》上之一陽也。金聲而後玉振之，帝出乎《震》，聲非希也，限於耳官之不聞而謂之希也。其曰“天心無轉移”，則顯與“反覆其道”之旨相違矣。天地之心，無一息而不動，無一息而非復，不怙其已然，不聽其自然。故其於人也為不忍之心，欲姑置之以自息於靜，而不容已。而豈大死涅槃、歸根覆命、無轉無移之邪說所得與知哉！是則耳目口體止其官，人倫物理靜處其所，而必以此心惻然悱然，欲罷不能之初幾，為體天地之心而不昧。自其不流於物也，則可謂之靜，而固非淡味希聲以求避咎也。

是心也，發於智之端，則為好學；發於仁之端，則為力行；發於勇之端，則為知恥；其實一也。陽，剛之初動者也；晦之所以明，亂之所以治，人慾繁興而天理流行乎中，皆此也。一念之動，以剛直擴充之，而與天地合其德矣，則“出入無疾，朋來無咎”，而攸往皆利。故曰：“作聖合天之功在下學，而必於此見之也。”

《象》曰：雷在地中，復，先王以至日閉關，商旅不行，後不省方。

“至日”，冬至也。“後”，謂諸侯。“省方”，行野而省民事也。雷在地中，動於內以自治，而未震乎物。民以治其家，君以治其朝，而無外事焉，所以反身自治而立本也。言“至日”者，自至日為始，盡乎一冬之辭。若雲但此一日，則商旅暫留於逆旅，愈羈縻而不寧；後之省方，豈旦出暮歸，而但此一日之不行乎？民則至日以後，寒極而息，以養老慈幼，而勤修家務，後則息民於野，而修明政事，俟始和而頒行之，皆動於地中之象也。

自京房卦氣之說，以冬至一日當《復》之初爻，限十二卦為十二月之氣，拘蔽天地之化於十二卦之中，既無以安措餘卦，則又強以六日一爻文致之，說愈不通。使其果然，則冬至後之六日，何以為“迷復之兇”邪？又云“七日來複，自《姤》數之”，則十二日而卦變盡，又自相戾背矣。以冬至一日閉關為義，謂應時令，《觀》值八月，陰氣方盛，又何以獨宜“省方”，《姤》當夏至陰生，又何宜“施命”哉？天之有四時十二中氣，自其化之一端，而八卦之重為六十四卦，又別為一道，相錯而各成其理，並行而不相襲，自不相背，造化之神所以有恆而不可測也。京房者何足以知此哉！其說行，而魏伯陽竊之以為養生之術，又下而流為爐火，彼家之妖妄，故不可以不辨。

初九，不遠復，無只悔，元吉。

“不遠”，速而近也。“只”，語助詞，言不至於悔也。初爻為筮之始畫，一成象而陽即見，故曰“不遠”。推之於心德，一念初動，即此而察識擴充之，則條理皆自此而順成，不至於過而有悔，此《乾》元剛健之初幾，以具眾理，應萬事，而皆吉矣。

《象》曰：不遠之復，以修身也。

“身”者，最其不遠者也。乃動而出以應物，得失休咎，聽之物而莫能自必，雖刻意求善，而悔亦多矣。何也？待物感而始生其心，後念之明，非本心之至善也。方一起念之初，譭譽吉凶，皆無所施其逆億，而但覺身之不修，無以自安，則言無過言，行無過行，卓然有以自立矣。以誠之幾，御官骸嗜慾而使之順，則所謂“為仁繇己”“不下帶而道存”也。

六二，休復，吉。

人依樹蔭以息曰“休”。六二柔而得中，下近於陽，樂依其復，所謂“友其士之仁者”，與吉人居，則吉矣。

《象》曰：休復之吉，以下仁也。

屈意而樂親之曰“下”。不遠復以修身，仁人也。下與之依，故吉。凡陰居陽上，類以乘剛為咎，此獨言下而非乘者，一陽下動，以資始之德震動群陰，非陰之敢乘，而五陰順序以聽其出入，無相離以相亢，靜以待動，其德不悖也。《易》之不可以典要求也，類然。

六三，頻復，厲無咎。

“頻”與“瀕”通，字從涉、從頁，隸文省水爾，近而未即親之辭。六三去初較遠，不能如二之下仁，而與《震》為體，進而臨乎外卦，其於《復》道不遠矣。然必嚴厲自持，不與上六相應，而後“無咎”。以柔居剛，非一於柔者，故可有“厲”之象焉。

《象》曰：頻復之厲，義無咎也。

義不得與陰相暱，而上應“迷復”也。

六四，中行獨復。

就五陰而言之，四為中矣。處上下四陰之中，四陰環拱，欲奉之為主，幾於不能自拔。乃柔而得位，又為退爻，舍同類而下應乎初，樂聽其復。不言吉者，卓然信道，非以謀利計功，不期乎吉者也。

《象》曰“中行獨復”，以從道也。

初之德仁，而又其正應，道所宜從也。

六五，敦復，無悔。

六五居尊位，疑可以與陽相亢，不聽其復，乃為《坤》之主，厚重自持，則陽方長而己不拒，靜以聽動，無悔之道也。

《象》曰“敦復無悔”，中以自考也。

“考”，省察也。位雖居中，而度德相時，自省其不足，而順靜以退聽，熟審於貞邪以待治，何後悔之有！

上六，迷復，兇有災眚。用行師，終有大敗，以其國君兇，至於十年不克徵。

四處群陰之中而退聽，五履至尊之位而大順，皆不禁陽之來複。上六遠陽已甚，恃其荒遠，欲為群陰之長，亢而不屈，不度德，不相時，迷而兇矣。初方奮起，震群陰而施化，朋來無咎，固無所猜疑於上六而懲創之。而上六既反天道，人不致討，天且降以水旱之災，薄蝕之眚，乃亢極而無自戢之情，怙其陰險，復行師以與初爭勝敗，師喪而命之不保，必矣。上六非天子之位，故稱國君，諸侯之負固不服者也。“至於十年不克徵”，謂初九蕩平之難也。隗囂死而隴右不下，陳友諒殪而武昌未平，其象也。以學者之治身心言之：仁之復也，物慾之感皆順乎理，而餘習存於幾微，不易消除，非義精仁熟，仍留未去，故程子有“見獵心喜”之歡，克之之難如此，特為初九重戒之。

《象》曰：迷復之兇，反君道也。

非君道而欲為之君，群陰且不從，況陽之震起者乎！

　無妄　 震下乾上

無妄。元亨利貞。其匪正有眚，不利有攸往。

“無妄”雲者，疑於妄而言其無妄也。若非有妄，則不言無妄矣。時當陰積於上，陽秉天化，以震起而昭蘇之，則誠所固有之幾也。乃此卦天道運於上，固奠其位，二陰處下，非極其盛，而初陽震動，非以其時，理之所無，時之或有，妄矣。然自人而言則見為妄，自天而言，則有常以序時，有變以起不測之化，既為時之所有，即為理之所不無。理，天理也。在天者即為理，縱橫出入，隨感而不憂物之利，則人所謂妄者，皆無妄也。君子於天之本非有妄者，順天而奉天時，於妄者深信其無妄，而以歸諸天理之固有，因時消息以進退，而不敢希天以或詭於妄。故天道全於上，天化起於下，元亨利貞，四德不爽。而其動也，非常正之大經，於人或見為“眚”。若日月之運行，自有恆度，誠然不相凌躐，而人居其下，則見為薄蝕，必退而自省，不敢幹陰陽之變，以成事之愆，所以“不利有攸往”。言其“匪正”者，未嘗非元亨利貞之道，而特非人所奉若之正也。故曰“無妄”，災也；非天有災，人之災也。

《彖》曰：無妄，剛自外來，而為主於內。

外卦皆陽，陽與陽為類，而一陽離其群，間二陰而在下，以主陰而施化。又自《遁》之變言之，九三之陽，入而來初，於將遁之世，返歸於內，以主二陰。其來也，欲以為主，非無情也。有情，則雖不測之變，而固非妄矣。

動而健，剛中而應，大亨以正，天之命也。

其動也，承健而動。五剛中而二應之，不失其正，則非無所稟承而動者。雖非時序，而承天固有之四德，惟其所施而可矣。天道有恆而命無恆，故曰“莫非命也，順受其正”者，存乎君子爾。

“其匪正有眚，不利有攸往”，無妄之往，何之矣！天命不佑，行矣哉！

“其匪正”者，即此“大亨以正”之命，而有時不循其常，人不與之相值，則於人非所應受之命也。夷、齊不遇虞、夏之世，孔子不與三代之英，天命自成其一治一亂之恆數，而於君子則為變。日月之眚，當其下者不利，亦此理也。昧其變而不知止，謂天命實然，或隨時以徼利，或矯時而冥行，則違人情，悖物理，所往必窮矣。天之命本非佑己，而可行矣哉？

蓋天之大命，有千百年之大化，有數十年之時化，有一時之偶化，有六合之大化，有中土之時化，有一人一事之偶化。通而計之皆無妄，就一時一事而言之，則無妄者固有妄也。有所佑，有所不佑者，聖人不能取必於天，況擇地相時以自靖之君子乎！人子之於父母也，小杖則受，大杖則走。命之以非己所當為，則夫已多乎道。非是則不足以事親，亦此道爾。

《象》曰：天下雷行，物與無妄，先王以茂對時，育萬物。

“茂”，盛也。“對”猶應也。雷承天而行發生之令，不必有定方定候，而要當物生之時。物與之無妄者，物物而與之，啟其蟄，達其萌，靈蠢良楛無所擇，而各如其材質，皆不妄也。以無擇為盛，以不測為時，此其為無妄者，雖若有妄，而固無妄也。先王不以此道用之於威福，恐其刑已濫而賞已淫，雖自信無妄，而必有妄矣。惟因萬物之時，天所發生之候，行長養之令，金、木、水、火、土，谷惟修，草木、鳥獸鹹若，使之自遂其生，則道雖盛而無過。然所謂“對時”者，因天、因物以察其變，非若呂不韋之《月令》，限以一切之法也。

初九，無妄，往吉。

《無妄》之“不利有攸往”者，業已成乎無妄之世，更不可往也。“往吉”者，以其無妄而往也。初九承天之命，以其元亨利貞之德信諸心者，動而大有為，立非常之功，如伊尹之放太甲，孔子以匹夫作《春秋》，行天子之事，則先天而天弗違，往斯吉矣。

《象》曰：無妄之往，得志也。

心安而人莫不服。

六二，不耕穫，不菑畬，則利有攸往。

田間歲而墾曰“菑”。歲耕成熟曰“畬”。不耕而獲，不墾而熟，有代之於先者也。初九為《震》之主，以其不妄之誠，創非常之業；二柔得位而居中，雖與《震》為體，而動不自已，靜聽以收其成，則往而利。言“則”者，戒佔者之勿效人動而亦動也。無妄之為，非誠信於己者，不可躬任其事。自初而外，皆以安靜為得。不然，則雖合義守貞，而固匪其正也。

《象》曰“不耕穫”，未富也。

不言“菑畬”者，義同則舉一而可括也。不耕而獲，其所收者亦薄矣。惟不貪功利，故能以靜御動而往利。

六三，無妄之災，或繫之牛，行人之得，邑人之災。

此以《遁》之變而言也。“或繫之牛”，《遁》之所謂“鞏用黃牛之革”也。“行人”謂初九，“邑人”則三固居其位者也。二欲系陽於三，而陽來居初，為初所得，三以柔不當位，而外卦之健行且責其不敏，故“災”。災，自外至者也，非三之自取，初使之然，程子所謂“無妄之禍”也。

《象》曰：行人得牛，邑人災也。

邑人之有罪而蒙災，妄也。然失牛於其邑，不責其人而誰責？則亦非妄也。災既非妄，安受其咎可矣。故不言兇。

九四，可貞，無咎。

四與初相應，以剛濟剛，非能靜以處無妄者。然動以誠動，有唱必有和，有作之者必有成之者，諒其誠而與同道，亦不失其正而得無咎。“可”者，僅可之辭。

《象》曰“可貞無咎”，固有之也。

動而無妄，固有其事，則抑固有其理。諒其非妄而與之相濟可爾。

九五，無妄之疾，勿藥有喜。

天位至尊，而初擁震主之威，以立非常之功，五之疾也。然五中正得位，坦然任之，而不疑其妨己，而亟於施治。初九之志，本非逼上，功成而坐受其福矣。

《象》曰：無妄之藥，不可試也。

疑之則姑試之，不知其疾固無妄者，可勿藥也。成王之於周公，始試藥之而四國亂，終勿藥而王室安。

上九，無妄行有眚，無攸利。

初以陽剛震起，代天而行非常之事，上九晏居最高之地，處欲消之勢，不能安靖以撫馭之，而亢志欲行，則違時妄動，自成乎“眚”而“無攸利”矣。

《象》曰：無妄之行，窮之災也。

時已過，位已非其位，權已歸下，恃其故常而亢志以行，高貴鄉公之所以自斃也。

　大畜　 乾下艮上

大畜。利貞，不家食，吉，利涉大川。

“大”，陽也。《大畜》，以陽畜陽也。《艮》者，《乾》道之成，以止為德，以一陽止二陰於中，而因以止《乾》，其用雖柔，而志則剛，用柔以節《乾》之行於內，所以養其德而不輕見，待時而行，則莫之能御矣。《乾》畜美於內，精義以盡利，敦信以保貞，備斯二德，皆《艮》止之功也。不及元亨者，止而未行，長人之德未施，雲雨之流形有待也。“不家食”者，受祿而道行也。以剛健大有為之才，止而聚於內，以不苟於行，家修之事也；而止之者，將以厚其養而大用之，待其汲引以進，與《艮》之一陽，志道合而利見，受祿不誣矣。“利涉大川”者，健於行而姑止，止之者又其同志，以之涉險，蔑不濟矣。《小畜》，畜之者之誌異，故相持而不解。《大畜》，畜之者之道同，故相待而終行。

《彖》曰：大畜，剛健篤實輝光，日新其德。

贊《大畜》之德，其美如此其至也。“剛健”，《乾》之德也。“篤實輝光”，《艮》之德也。《艮》所以為篤實者，陰道斂而質，靜而方，止於內而不亢，則務本敦信之道也。《乾》之剛健，力行不倦，而《艮》以靜斂之，又以光昭之志，著見於外，使《乾》信其誠，而益務進修，日畜而日新矣。《乾》之六爻，外三爻，其功化也；內三爻，進德修業也。畜其德業，而不急於功化，則學問益充，寬仁益裕，德自日新而盛，其資於養者深矣。君子之自修，則韞玉以待沽，明王之造士，則譽髦以成德也。

剛上而尚賢，能止健，大正也。

“尚”，進也。剛出乎二陰之上，居高以倡，引陽而進之，以進之道止之，誘掖獎進，使精其義，故“利”。健行者恐過於敏，以止之道進之，使敦厚其德，非“大正”者不能，故“貞”。

“不家食吉”，養賢也。

養其德而使日新，則受以祿，而位與德相稱而吉矣。

“利涉大川”，應乎天也。

有《艮》上一陽與《乾》合志，則躊躇以涉險，自有同心之助。《乾》秉天德，易以知險，有應則彌利矣。

《象》曰：天在山中，大畜，君子以多識前言往行，以畜其德。 識，式吏反。行，去聲。

天者，資始萬物之理氣也。山雖地之形質，而出雲蒸雨，生草木，興寶藏，皆天氣淪浹其中以成化。故天未嘗不在山中，豈徒空虛上覆者之為天哉！山之廣大，其畜天之氣以榮百昌者，厚矣。君子安安而能遷，聚而能散，不欲多畜也。惟學問之事，愈多而愈不厭，皆足以養德，故取象焉。“前言往行”，亦人之美爾，而人受天之靈以生，言行之善，皆天理之著見，因其人而發也。能知人之善皆天之善，則異端忘筌蹄，離文字，以求合於虛寂，其邪妄，明矣。

初九，有厲利已。

三陽具而後成《乾》，《艮》體具而後畜之也，涉險皆利。在一爻言之，則剛健欲行而不受止，此《爻》與《彖》之所以小異也。乃以止道養人之德者，施於剛躁之動，自未能遽受，故日新之德，亦必抑志受止而後成，非驟止之而即受，則於三陽有戒辭，與《彖》義亦不相悖。初九陽剛始進，而四以柔止之於早，固有危厲不安之意，而戒之以利於已。已亦止也。

《象》曰“有厲利已”，不犯災也。

剛得其位，可以自信無害，乃出而有為，則物之險阻固不可知，見止而止，然後無傷。

九二，輿說 。 說，吐話反。

車，所載以健於行者，故取象焉。《大畜》之《乾》專言行者，對《艮》止而言，因時立義也。“ ”，車軸縛也。“說 ”，解其軸之縛。本不欲行，與《小畜》之“說輻”，欲行而車敗異。九二居中，無躁進之心，遇六五之止而遂止，乃靜退修德之象。不言吉凶者，力務畜德，志不存於利害。若佔得者，雖於事覺無害有利，而意不欲行，則止之。

《象》曰“輿說 ”，中無尤也。

居得所安，但求無過，不以進取為念。

九三，良馬逐，利艱貞。曰閒輿衛，利有攸往。 “曰”，《本義》雲當作“日”，今按文義，讀如字。

三以剛居，剛而為進爻，有良馬之象。上九與合德而尚賢，養其才於已裕而延之進，可以騁矣。而四、五二陰居中為礙，未可遽以得志，故必知難而守正乃利。“曰”，戒令之辭。“輿”，謂輿人。“衛”，從行者。九三進，初、二兩陽且從之，其輿衛也。“閒”，防制之，使守其職也。己既艱貞，尤必申其戒令，使輿衛各有敬忌，而不失其度，乃“利有攸往”。

《象》曰“利有攸往”，上合志也。

爻有以陰陽相應為合者，有以同類相得為合者，各因其卦。此謂上九與《乾》合也。

六四，童牛之牿，元吉。

施木於牛角以禁觸，曰“牿”。初九始出之剛，而位乎下，故為“童牛”，及其童而牿之，《本義》謂“禁於未發之謂豫”是也。“元吉”者，吉在事先也。四應初而止之，故有是象。

《象》曰：六四元吉，有喜也。

施德教於初九，非豫期於獲福，乃養士而收百年之用。小學而得上達之理，創業而致興王之功，皆“喜”也。“喜”“慶”皆自外至之辭，而“喜”乃中心之所悅，“慶”猶一時之嘉會爾。

六五，豶豕之牙，吉。

豕去勢曰“豶”。豶則馴而牙不妄噬。六五應九二而畜之，九二剛不當位，有妄躁噬物之防，五豶之以制其暴，則剛柔相得而安，故“吉”。

《象》曰：六五之吉，有慶也。

豕，不易制者也。《春秋傳》曰：“封豕長蛇，薦食上國。”制其躁而使順，應不期而至之“慶”也。

上九，何天之衢，亨。

“何”，負也。路四達曰“衢”。“何天之衢”，莊周所謂“負雲氣，背青天”也。《艮》之畜《乾》，非抑遏之也，止其躁，養其德，以使裕於行也。至於上九，尚賢而與陽合德，《乾》德已固，引而上升，則三陽依負之以翱翔，左宜右有，惟所往而無不通矣。

《象》曰“何天之衢”，道大行也。

“道”，謂陽剛健行之道。

　頤　 震下艮上

頤。貞吉。觀頤，自求口實。

《頤》之為卦，以卦畫之象而立名。上下二陽，上顎下頷之象也。四陰居中，齒象也。頤之為體，下頷動以齧，上齦止而斷之。《震》動於下，《艮》止於上，亦頷象也。頤所以食，而生人之養賴此為用，故為養也。“貞吉”正乃吉也。天生百物五味以養人，非有不正者也。人之有唇舌齒頰以受養，亦豈有不正者哉？滋其生，充其體，善其氣，凝其性，皆養之功也。《頤》卦之象，中虛而未有物，靜以待養，初無縱慾敗度之失，因乎其所必養，亦何患乎無飲食之正？而小體為大體之所麗，養小體者忘其大體，養大體者初不廢小體，《頤》之貞何弗吉也？乃以其虛以待養，在可貞可淫之間，故戒之曰。所謂貞者，存乎觀與求而已。觀所可養而養之以養人，於可求而求之為口實以自養，則貞也，貞斯吉也。非是弗貞，而何易言吉也？

《彖》曰“頤貞吉”，養正則吉也。

養其所當養則正，正則遍給天下之慾而非濫，以天下養一人而非泰，鹹受其福矣。

“觀頤”，觀其所養也。

君子以養人為道者也，然豈以徇人之慾哉！既不吝於養人，而養君子，養小人，養老，養幼，人有等，物有宜，人子不以非所得奉之親，人臣不以非所得奉之君，鼎肉不以勞賢者之拜，秉粟不以為繼富之施，遠宴樂之損友，懲淫酗之惡俗，食以時，用以禮，審察觀度，而正不正見矣。

“自求口實”，觀其自養也。

君子謀道不謀食，非求口實者，然養資於天下之物，豈有不求而自至者哉！求之有道，則謀食即謀道矣。自其小者而言之，如《鄉黨》《內則》所記烹割調和之皆有則，不以取一時之便而傷生，即不使不醇不適之物暴其氣，而使沉溺粗悍以亂其性，則雖小而實大。自其大者而言之，九州之貢，可供玉食，而簞食豆羹，乞人不屑。故伯夷、叔齊餓於首陽，而孔子疏食飲水，樂在其中，禹疏儀狄而為百世師，桓公親易牙而國內亂，所繫者大，而必慎之於微，審察觀度，貞不貞，吉不吉，於斯辨矣。

天地養萬物，聖人養賢以及萬民。頤之時大矣哉！

此又推明《頤》之為道，本無不正，善觀之，則因其時，合其宜，不必如異端之教，日中一食，矯廉之操，死於嗟來，而後為貞。而民物之生皆厚，德皆正。與天地養物之理通，而聖人之為元后父母亦即此以鹹得也。

《象》曰：山下有雷，頤，君子以慎言語，節飲食。

山下之雷，山上聞之，其聲不正。古云：衡嶽峰頂聞下雷聲如嬰兒。愚嘗驗之，隆隆隱隱，方動即止，信然。飲食言語皆繇於口，言欲出而慎之，食慾入而節之，不宣志而導欲，常使如山下之雷，不迫不濫，樞機謹而心存，嗜慾制而理得，皆所以養德也。

初九，舍爾靈龜，觀我朵頤，兇。

以全卦立言，謂初為“爾”，“我”謂二上四陰也。“靈龜”，所從問得失者。初九，動之主，得失之幾在焉。本靈龜也，乃躁動而望四陰以垂頤，不自觀而侈於物，宜其兇也。

《象》曰“觀我朵頤”，亦不足貴也。

觀人之朵頤，賤甚矣，而云“亦不足貴”者，《易》不為賤丈夫謀。若嵇、阮之流，以沉醉相尚，自謂為貴，而豈知其事止飲食，亦不足貴哉！王融雲“為爾寂寂，令鄧禹笑人”，則尤“朵頤”之兇也。

六二，顛頤，拂經，於丘頤，徵兇。

陽求，陰與。凡物之養人者，皆地產也；故初為自求養，二以上四陰為養人。“顛”，逆也。野人養君子，下養上，順也；自上養下，逆也。“拂”，違也。“經”，上下相應之常理。“邱”，高也，謂五也。二與五為正應，義當上養，即使下養小人，亦必承君命以行而不敢專；今見初之貪求，就近與之相感，拂君臣令共之大義，不奉命而市私恩，行必兇矣。陳氏厚施於民以奪齊，其免於兇，幸也。汲黯矯詔發粟，史氏侈為美談，揆之孟子搏虎之喻，則固人臣之所不得為，亦兇道也。

《象》曰：六二徵兇，行失類也。

掠美市恩，上且為君所惡，下且為同事所側目矣。

六三，拂頤貞兇，十年勿用，無攸利。

“拂頤”，拂人待養之情而不養也。六三與《震》為體，初之所望養者也，乃位剛志進，而與上九之尊嚴靜止者相應，拂初而不與之頤。當多欲之世而吝於與，雖異於二之市恩徇物，為得其“貞”，亦“兇”道也。小人之慾不可徇，亦不可拂，上既剛正不受其養，又拂小人之情慾，絕物以居，無用於世，故“無攸利”，不能利物，不合義矣。《易》屢言“十年”，要皆終竟之辭。僅言“十年”者，《春秋傳》謂蓍短龜長，以此。聖人不終絕人，而天道十年一變，得失吉凶，通其變而使民不倦。筮不佔十年以後，其意深矣。蓍之短，愈於龜之長也。

《象》曰“十年勿用”，道大悖也。

《頤》以養人為道，拂而不養，悖於“觀頤”之道。

六四，顛頤吉，虎視耽耽，其欲逐逐，無咎。

六四正應乎初而施之養，以上養下，亦“顛頤”也。當位而養其所應養，故吉。“虎視”，謂初九。“耽耽”，垂耳貌。虎怒噬則耳豎，耽耽，順而有求也。初九剛躁，本虎也，以有“逐逐”之慾，媚養己者。四以養撫之，疑於徇小人之慾，然居其位，而以君子畜小人之道使之馴服，則固無咎。

《象》曰：顛頤之吉，上施光也。

上謂四居上而臨初也，光者，君子有養民之道，非以徇小人，其志光明。

六五，拂經，居貞吉，不可涉大川。

六五不與二應，拂上養下之常經，而比於上九，以成止體，以之處常得正而吉。然不厭小人之慾，則緩急無與效力，以之涉險，危矣哉！武王伐殷，散巨橋之粟；漢高推食解衣，而韓信效死。飲食之於人，大矣。勿以己之居貞而強人同己，君子達人情，而天下無險阻矣。

《象》曰：居貞之吉，順以從上也。

能順乎上，則可以安其居矣。

上九，繇頤，厲吉，利涉大川。

人知下頤之動，以齧物而效養，不知非上頤之止，則動者無所施。故《頤》之為功，必繇乎上。上九以剛居高，為《艮》止之主，靜正無慾，止動於發。其以自養者正，則德威立而人不敢妄幹之。所施養於人者罔非其正，吉道也。以之涉險，正己無私，不貪利而妄動，則無不利，涉險者雖務得小人之情，而必端嚴以自處，諸葛孔明所謂“寧靜可以致遠”也。

《象》曰“繇頤厲吉”，大有慶也。

不期人之順己而人自服。

　大過　 巽下兌上

大過。棟橈，利有攸往，亨。

卦之六位，初在地下，潛藏未見，有體而不能用；上既居天位之上，不近於人，有用而體託於虛，皆物之所不樂居也。中四爻出於陰上，人效其能，而登天位，固為陽之所宜處；而天之化、人之事、物之理，無陽不生，無陰不成，無理則欲濫，無慾則理亦廢，無君子莫治小人，無小人莫事君子，而《大過》整居於內，既據二、五之中，復據三、四人位以盡其才，擯二陰於重泉之下，青霄之上，豈非陽之過乎！

《大過》《小過》之象，皆以三、四為脊，中竦而兩迤於下。擬之以屋，三、四其棟，初、上，下垂之宇也。陽之性亢，棟竦而高，上下柔弱，故為“棟橈”。恃其得位乘權，為可久居，則終於橈。“利”，宜也。宜往交於陰以相濟而後“亨”。二、五利而無咎，往之利也。

《乾》之積陽，甚於《大過》，而非過者，十二位之在幽明，各司其化，奠陽於明，奠陰於幽，陰不自失其居，故陽可無過。《大過》業延陰以效用，而又置之疏遠，故過也。《夬》之所以非過者，陽方盛長，陰留不去，非陰方出而厄之也。《姤》之所以非過者，陰起幹陽，陽有往勢，非據止天位而不思遷。所以惟此一卦為大之過也。

《彖》曰：大過，大者過也。棟橈，本末弱也。

初、上皆下垂者，而上有末之象焉。又自下承上則謂之本，自上垂下則皆謂之末。

剛過而中，巽而說行，利有攸往，乃亨。 說，弋雪反。

二、五中位正，而與初、上相比，下交成《巽》，以受其入；上交成《兌》，而相說以行，則可節其過而亨。非然，未有能亨者也。

大過之時大矣哉！

獨言其時大者，謂其時為成敗興衰所難必之時，不易處也。君子居得為之位，小人失職而遠出，非甚盛德，鮮不激而成害也。

《象》曰：澤滅木，大過，君子以獨立不懼，遁世無悶。

“滅”，湮而欲沉之也。澤欲滅木，木性上浮，終不可抑。君子之行，獨立於流俗之表，世不見知而不懼、不悶，抑之而愈亢，晦之而彌章，不嫌於過剛。若處得為之時，交可與之人，則不可過也。

初六，藉用白茅，無咎。

“白茅”，茅之秀也，柔潔而樸素。古者祀上帝於郊，掃地而祭，以茅秀藉俎籩，所以致慎，而不敢以華美加於至尊。初六承積陽於上，卑柔自謹，有此象焉。君子守身以事親，如仁人之享帝，求無咎而已。

《象》曰“藉用白茅”，柔在下也。

位在積剛之下，故以柔為美。則棟之橈，非己不克承之咎，過在大也。

九二，枯楊生稊，老夫得其女妻，無不利。

“楊”，陽木，陽亢則枯。“稊”，根下旁出之白荄。“女妻”，室女也。陽剛雖過，而二得中居柔，以下接於初之稚陰，故有此象。生稊則再榮，得女妻則可以育嗣。當過之世，而能受陰之巽入，故“無不利”。

《象》曰：老夫女妻，過以相與也。

自慮其太過，因而下交初柔而樂承之，剛柔調矣。

九三，棟橈兇。

三、四皆凸起而為棟者。三以剛居剛，躁於進而不恤下之弱，下必折矣。包拯用而識者憂其亂宋，不顧下之不能勝任，其能安乎！

《象》曰：棟橈之兇，不可以有輔也。

民者，上之輔也。過剛則人疑懼，事不立而怨作，誰與輔之！

九四，棟隆吉，有它吝。

四以剛居柔，雖隆而不亢；二、三兩陽輔而持之，可保其隆。然外卦之體，以上爻為藉，上弱不足以勝任，亦不能有為矣。四退爻就內，故以上為“它”。

《象》曰：棟隆之吉，不橈乎下也。

不橈乎下，所吝在上耳。

九五，枯楊生華，老婦得其士夫，無咎無譽。

陽過已極，亢居尊位，下無相濟之陰，惟上六與比而相悅，一時之浮榮也。故為“枯楊生華，老婦士夫”之象。五為主，以比於上，不言士夫得老婦，而言老婦得士夫者，五無就陰之志，上為《兌》主，悅而就之也。五得位得中，亦未有咎，而時過暱於非偶，則訕笑且至，必無譽矣。

《象》曰“枯楊生華”，何可久也！老婦士夫，亦可醜也。

下無輔而求榮於上，終必危矣。亢極而屈於失所之孤陰，自辱而已。

上六，過涉滅頂兇，無咎。

“過涉”，謂陽已過，而己涉之以出其上，如水盛漲而徒涉，必至於“滅頂”之兇。然過者陽也，非陰之咎也。上欲以柔濟剛，而剛不聽，反擯抑之於外。進柔和之說於剛嚴之主，以此獲罪者多矣，其心可諒也。言“滅頂”者，卦以三、四為脊，覆乎上爻之上也。

《象》曰：過涉之兇，不可咎也。

志在濟剛，道之所許。

　坎　 坎下坎上

習坎。有孚，維心亨，行有尚。

伏羲之始畫卦也，三畫而八卦成。及其參兩而重之，陰陽交錯，分為貞、悔二卦之象，以合於一，而率非其故。然交加屢變，固有仍如《乾》《坤》六子之象者。《震》得《震》，《巽》得《巽》，《坎》得《艮》，《離》得《兌》，《艮》得《坎》，《兌》得《離》，貞、悔皆為六子之象，與他卦異。蓋他卦為物化人事之變，隨象而改。而雷、風、水、火、山、澤，易地易時，大小殊而初無異也，重者仍如其故。有以源流相因成象者，《坎》也；以前後相踵成象者，《震》也，《巽》也，《離》也；以上下相疊成象者，《艮》也；以左右相併成象者，《兌》也。相因、相踵、相疊、相併，而其形體、性情、功效無異焉，故即以其三畫之德擬之，而仍其名以名之。此成象以後，見其不貳之物，變而必遇其常也。“習”，仍也。重卦八而獨加“習”於《坎》者，舉一而概其餘也。

《坎》內明而外暗，體剛而用柔，藏剛德於至陰之原而不可測，故為坎坷不平之象，而效於化者為水。自其微而言之，則呵噓之蒸為溼者，氣甫聚而未成乎涓滴，皆含《坎》之性，而依於陰以流蕩於虛，固不測也。及其盛大，則江海之險而難逾，亦此而已。若其流行之處，則地之不足而為澤以受水，猶其有餘而為山以積土，故《坎》《兌》分配焉。陰之凝也，堅濁以靜，而為地之形。陽之舒也，變動不居，而為天之氣。故曰“陰靜而陽動”。陽非無靜，其靜也，動之性不失。陰非無動，其動也，靜之體自存。水亦成乎有形者矣，而性固動；靜則平易而動則險，已成乎形而動者存，是靜中之動，幾隱而不易知者也。《坎》之德亦危矣哉！而陰陽必有之幾，天地所不能無，雖聖人體易簡以為德，亦自有淵深不測、靜以含動之神，則亦非但機變之士，伏剛於柔中以為陷阱者然也。《坎》而又《坎》，其機深矣。而聖人於《易》，擇取元化之善者以為德，而不效其所不足，故特於剛中之象，著其“有孚”，謂其剛直內充，非貌柔以行狙詐，而易以溺人者之足貴也。若老氏曰“上善若水”，則取其以至柔馳騁乎至剛，無孚之《坎》，為小人之險，豈君子之所尚哉！

“維心亨”者，外之柔不足以亨，而中之剛乃亨也。以剛中惇信之心行乎險，而變動不居者皆依有形之靜體而不妄，則“行”可有功而足“尚”。君子所貴乎《坎》者，此也，孟子所謂“有本”也。

《彖》曰：習坎，重險也。 重，直龍反。

“重險”則嫌於不誠，故以下文釋之。

水流而不盈，行險而不失其信。

此釋“有孚”之義。水之性險，故專以水言。自其著者而言之，所以見《坎》固天地自然之化，非人為機詐之險也。水有流有止，坎者其所止也，而洊至於重坎，則流也。流則易淫泆而逾其所居，變詐之所以叵測也。而水不然，雖流而必依其所附，在器止於器，在壑止於壑，不逾其涯量，以憑虛而旁溢，是陽之依陰以為質也。“行險”者，性雖下，而迂折縈迴於危石巨磧以必達，乃至高山之伏泉，渴烏之吸漏，不避難而姑止，而往者過，來者續，盡其有以循物不違，此水之有孚者也。善體此者以為德，則果於行而天下諒其誠矣。

“維心亨”，乃以剛中也。

“心”者，函之於中以立本者也。言“乃”者，明非外見之柔，可以涉險而得亨。

“行有尚”，往有功也。

不終陷於二陰之中，行而必達，潤物而必濟，故天下尚之。

天險，不可升也；地險，山川丘陵也。王公設險以守其國，險之時用大矣哉！

此又推言險亦自然不可廢之理，而必因乎險之時，善其險之用，非憑險以與物相難也。天以不可升為險而全其高，非以絕人自私。地以山川邱陵為險而成其厚，非以阻人於危。王公以城郭溝池為險而固其守，非以負險而肆虐。用險者非其人，不可也。

《象》曰：水洊至，習坎，君子以常德行，習教事。

此專取重險為水洊至之象，而取義也。凡相仍而至者，必有斷續，而水之相沓以至，盈科而進，不捨晝夜，君子之學誨以之，則不厭不倦。“常德行”者，月勿忘其所能。“習教事”者，溫故而知新。

初六，習坎，入於坎窞，兇。

據全卦已成之象，以言一爻之得失，此類是也。當“習坎”已成之世，而以陰柔入於潛伏之地，將以避險，而不知其自陷也。

《象》曰：習坎入坎，失道兇也。

險已頻仍，道在剛以濟之；而卑柔自匿，不能忘機，葸畏已甚，必兇。

九二，坎有險，求小得。

二以剛居柔，雖中而未能固有其剛，誠信未篤，所行不決，如水之在源，有遠達之志，而仍多迂阻，足以自保，而憂危亦甚矣。《坎》之內卦皆失位，故二雖中而未亨。《離》之外卦皆失位，故五雖中而多憂。

《象》曰“求小得”，未出中也。

未離乎中，故可以“小得”。而前有險而未能出，無以及物，故所得者小。

六三，來之坎坎，險且枕，入於坎窞，勿用。

“之”，往也。“坎坎”，坎而又坎也。“險且枕”，下之險承之。“入於坎窞”，上且進而入於險也。當二險相仍之際，柔不能自決，波流來往於險中，徒勞而無能為也。

《象》曰“來之坎坎”，終無功也。

陷陽者陰也。陰之乘陽，三與上當之。乃三以柔居剛，而為進爻，志不在於陷二，故異於上六之陷人而因以自陷。然徒懷濟險之志而不能自拔，則固無功之可見矣。

六四，樽酒簋貳 句 ，用缶 句 ，納約自牖，終無咎。

“貳”字，《本義》從晁氏連“用缶”為句。今按：連上讀為“簋貳”，自通。樽以盛酒，燕禮也。簋以盛黍稷，食禮也。“貳”，間也。陳樽酒而又設簋食，合而相間，非禮，而急於樂賓，情之迫也。“缶”，陶器，有虞氏所尚，器古而質樸，謂樽與簋皆瓦也。缶制下平而博，盛物能不傾者。納物必於戶，迫於納而嫌其約，乃自牖焉。古之牖無欞，故可納。柔乘剛，則陷陽而險；承剛，則載陽而使安。六四，柔居柔而當位，上承九五，故其象如此。以水言之，則溪澗仰出，合流於大川之象；相孚而合，則且出險而夷。夫惟其情之已篤，則雖儉不中禮，而江海不擇細流，是以終得無咎。

《坎》之內卦言險，而外卦不言者，水險於源而流則平，故四、五為美，異於《離》火之下灼而上且滅也。方技家以言心腎之交，本此。

《象》曰“樽酒簋貳”，剛柔際也。

“際”，相交接也。柔居柔，以接當位得中之剛，故情迫而輸誠恐後也。

九五，坎不盈，只既平，無咎。

九五剛中得位，而處洊至之下游，所謂江海為百谷王者，流盛而不盈溢，此當之矣。既有盛大流行之德，則危石巨磧，皆所覆冒，而險失其險，至於平矣。雖疑於為陰所乘，而不得外見，然持之有道，進而有功，何咎之有！

《象》曰“坎不盈”，中未大也。

“大”者，自肆之意。剛中以動，而在二陰之中，含明內蘊，故無盈滿自大之咎。

上六，系用徽 ，真於叢棘，三歲不得，兇。

憑高以陷陽，障洪流而終決。世既平，而己猶險，刑必及之。“徽 ”，系罪人之墨繩。“叢棘”，獄也。“三歲”，古者拘繫罪人，以三歲為期。“不得”，不見釋也。

《象》曰：上六失道，兇三歲也。

較初之失道為甚，故其兇為尤長。

　離　 離下離上

離。利貞亨，畜牝牛，吉。

陰本柔暗，而附麗乎陽以得居乎中，則質之內斂者，固而發於外者，足以及物，故其化為火。火之氣，日在兩間，不形而託於虛，麗於木而炎以成熟，光以照耀，乃成乎用。外景者，陽之發也，陰固在內者也。得所利以成其用，則“利”，居得其所而正，則“貞”；能知所附麗而得中，美不必自己，而大美歸焉，則“亨”，皆言陰也。“畜”，聚而養之也。“牝牛”，順之至者，謂陰也。畜，陽畜之也。陽任於外，以為陰所麗，以保陰而使不濫，則成陰之美而陰信任之，故“吉”，言陽吉也。陰靜正居中，任陽以發舒其美；陽盡其才以施光暉於上下，而保陰以成不動之化，兩善之道也。人君虛順以任賢，而化隆俗美，天下文明，此成王附麗周公以興禮樂，而周公養沖人之德，以成大勳之道也。其在學者，虛中遜志，常若不足，而博學多通，強行不倦，則文著而道明，亦此理焉。反是者，剛愎中據，而溺於私利，《坎》之所以陷與！

《彖》曰：離，麗也。日月麗乎天，百穀草木麗乎地，重明以麗乎正，乃化成天下。 麗，呂支反，“麗乎地”地字，從《集解》本。

此廣言“麗”之義，以贊卦德也。麗者，依質而生文之謂。日月附天氣以運，百穀草木依地德以榮，未有無所麗而能奠其位，發其美者也。《離》之德重明，而惟柔中以麗乎剛之正，故明不息。人君以此道，不據尊以孤立，而行依乎道，治依乎賢，則禮樂文章效大美於天下，而化成矣。

柔麗乎中正，故亨，是以“畜牝牛吉”也。

柔而麗乎剛之正，則奠位乎中，而自通天下之志，故君道以之而亨。上既虛己以任賢，則賢者亦盡其發揮，而道行志得，無疑沮之憂，惟盡其才以養君於善，順而吉矣。

《象》曰：明兩作，離，大人以繼明照於四方。

“明”謂日也。不取象於火，而取象於日者，火相迫則在上者滅，若其已息而更然，有異火矣。日則今日已入地，明旦復出，不改其故。言“兩作”者，以卦體言爾，實則相續無窮也。“大人”，德位俱尊之稱。非其德，無其位，施明不已，則文有餘而實不足。惟大人德盛而道在。“照四方”，事日變，道日新，明不繼，則自以為無不知明，無不處當，而固有不明不當者矣。求人之情，通物之理，豈有窮哉！

初九，履錯然，敬之，無咎。

“履”，始踐其境也。“錯然”，經緯相間、文采雜陳之貌。《離》體已成，而初九動於其下，忽睹此物理錯陳之大觀，以剛而有為之才，為二所任，則為物所眩而急於自見，咎道也。乃位在潛退，有敬慎而不敢嘗試之心焉，所以無咎。

《象》曰：履錯之敬，以闢咎也。 闢，必益反。

剛明可試，而急於自見，則咎。敬慎以闢除之，乃可以無浮明不終之害。婁敬脫挽輅，馬周被召於逆旅，為時所倚重，驟著其聰明以求飾治道，而一用不能再用，終以不顯。太祖善解縉庖西之書而不用，使老其才，教以敬也，惜乎縉之不自知敬也。

六二，黃離，元吉。

“黃”之為色，近白而不皎，近赤而不炫，與青黑居而不相掩，能酌文質之中，以麗物採而發其文者也。“元吉”，吉於始也。

水之相承，源險而流平。火之相繼，始盛而終燼。故《坎》道盛於五，《離》道盛於二。人之有明，待後念之覺者；牿亡之餘，僅存之夜氣，終不可恃也。若昭質之未虧者，一念初發，中道燦然於中，自能虛以受天下之善，而不蔽於固陋；迨其已知，更求察焉，則感於情偽而利害生，私意起，其所明者非其明矣。故愚嘗有言，庸人後念賢於前念，君子初幾明於後幾。天理在人心之中，一麗乎正，而天下之大美全體存焉，夫子所以譏季孫之三思也。其在治天下之理，則開創之始，天子居中而麗乎剛明之賢，以盡其才，則政教修明而中和極。建若中葉以後，更求明焉，雖虛己任賢，論治極詳，且有如宋神宗之只以召亂者。此六二之吉，所為吉以元也。佔者得此，當以始念之虛明為正。

《象》曰“黃離元吉”，得中道也。

二、五皆中，而二得其道矣。

九三，日昃之離，不鼓缶而歌，則大耋之嗟，兇。

九三以剛居剛，而為進爻，前明垂盡，不能安命自逸，而懷忿忮以與繼起爭勝，不克則嗟，所謂日暮途窮、倒行逆施者也。生死者屈伸也，樂以忘憂，惟知此也。衛武公耄而好學，非自勞也，有一日之生，則盡一日之道，善吾生者，善吾死也，樂在其中矣。“大耋之嗟”，豈以憂道哉！富貴利達，名譽妻子之不忍忘而已。馬援跂足於武溪，卒以召光武之疑怒而致兇，況其下焉者乎！

《象》曰“日昃之離”，何可久也！

知不可久，則鼓缶而歌可矣。少而不勤，老而不逸，謂之下愚。

九四，突如其來如，焚如、死如、棄如。

前明甫謝，餘照猶存，而失位之剛遽起而乘之，羿、莽是也。佔此者，小人雖盛，可勿以為憂。

《象》曰“突如其來如”，無所容也。

前明之餘焰，猶足以灼始然之浮火而滅之。

六五，出涕沱若，戚嗟若，吉。

後明繼前明而興，以柔道居尊，高宗宅憂而三年不言，成王即政而嬛嬛在疚，盡仁孝以慕先烈，知艱難而戒臣工，商、周之所以復明也。

《象》曰：六五之吉，離王公也。

“離”，謂麗乎其位也。仰承先烈，而欲嗣其耿光，非憂危以處之，不勝其任矣。元祐諸賢，輔其君以解熙、豐之政而求快一時，無惻怛不得已之情，未能無過。若曹丕定嗣而抱辛毗以稱快，魏之不長，婦人知之矣。此專為嗣君而言。然君子守先待後，亦可以此通之。

上九，王用出徵，有嘉折首，獲匪其醜，無咎。

“王用”，王命之也。“有嘉”，嘆美其功之辭。“折首”，罪人斯得也。俘馘生死皆曰“獲”。“醜”，小類。“獲匪其醜”，脅從罔治也。當嗣王之初，必且有不軌之奸，乘之妄動，六五之憂危所以不釋也。上九為五所附麗以求明者，而在外，蓋胤後徂徵，周公東征之象。誅其首惡而兵刑不濫，雖剛過而疑於亢，實所不得而辭。僅言“無咎”者，所謂周公且有過也。

《象》曰“王用出徵”，以正邦也。

言非窮兵黷武，以天下未定，不容不正也。孟子承先聖而懼，辟邪說以正人心，“歸斯受之”，亦此二爻之義。讀《易》者以義類求之，無不可佔，無不可學也。

《周易內傳》卷二下終