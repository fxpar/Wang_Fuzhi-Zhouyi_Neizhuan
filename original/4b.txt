
周易內傳卷四下·下經起巽訖未濟

　巽　 巽上巽下

巽。小亨，利有攸往，利見大人。

《巽》陰潛起於陽下，與《姤》《遁》同。《兌》陽盛於中而陰外，與《大壯》《夬》同。而《姤》為陰乾陽，《遁》為陽避陰，《巽》則以入為德，《大壯》戒陽之壯，《夬》獎陽以決陰，《兌》則以說為道，何也？《巽》《兌》本三畫卦之名，重而為六，不失其象。風有於喁之相因，澤有左右之並流，皆無異道，則重而為六，猶然三畫之象也。三畫之卦，天之理，物之體，形象之自然者也。相雜而六畫生，則物之變，人之用，得失之或然而不得不然者也。六畫不異於三，則用而仍如其體，《姤》《遁》《大壯》《夬》之重而有異也，則體異而用亦異也。夫天之理，物之體，陰陽柔剛，參伍以成形象，一惟其自然。陰本不以幹陽而潛起，陽亦不畏逼而欲避，陽雖盛而非恃其壯以決去乎陰，則體天體之無不善者，以肖其德而嘉與之，故《巽》以入為利，《兌》以說為貞，若夫陰遇陽而迫陽以避，陽壯而決絕乎陰，固非天地 縕，互相屈伸以成化之道，故《姤》《遁》無相入之美，《壯》《夬》無相說之情也。

然則《震》之陽起而動陰，與《復》《臨》義略相通；《艮》之陽上以止陰，與《剝》《觀》道略相似。《震》恐以致福，“喪貝而七日得”，《復》之理也。《艮》敦而吉。“大觀在上”“君子得輿”之象也。而異於《巽》《兌》之別於《姤》《遁》《壯》《夬》，又何也？《震》初陽起而動地下之陰，四陽出地而動地上之陰，乃以出入無疾，而相感以《臨》。《艮》三止陰而不能止，二陰又乘其上，《剝》之所以“剝膚”，止之又止而後止焉，《觀》之所以必“觀我”“觀民”，而恐志之未平，天人體用之義均也。若夫《姤》《遁》，陰乾陽而逼之，陰皆進而陽皆退；《巽》則六四居陰以順乎陽，而陽未相率以之於外；《大壯》《夬》陽連類以擯陰，亢而且消，《兌》則陽納陰於三，相說而不相拒，《巽》《兌》之與《姤》《遁》《壯》《夬》，其象異，其德異，固不可以《震》《艮》例求也。此讀《易》者之當知變通也。

《巽》者，選具而進之謂。能慎於進則相入，故為入也。柔順修謹，欲依陽而求相入以成化，《巽》之德也。陽且樂而受之，是以“小亨”。陰雖入，而剛不失其中，剛柔相濟，往斯利矣。“大人”，謂二五剛中，德位並隆者也。選慎以入而相見，見斯利矣，陰之亨利者也。程子曰：“《兌》柔在外，用柔也；《巽》柔在內，性柔也。”《兌》，陽之為也；《巽》，陰之為也。《兌》則亨，《巽》所以小亨也。然陰固兩儀自然之體而萬物資生之用，得其正而亨而且利，亦孰非天道之正，人事之善者乎！

《彖》曰：重巽以申命。 重，直龍反。

《巽》有二義，自陰而言之，則自下而柔順以入合於陽，自陽而言之，則剛得中而以柔道下施，入物而相勸勉。此以九五剛中君德為主，而六四下入起義。六四非上入，而下施者也。“重巽”者，初以柔施，而四又申之也。承剛中之道，柔以下逮，愚賤不可卒喻，申命而後能入民之隱。

剛巽乎中正而志行，柔皆順乎剛，是以小亨，利有攸往，利見大人。

“巽乎中正”者，不以當位得中，遂剛以臨下，而柔巽以入民，則志可喻於物，而物遵以行，故“利有攸往”：此以自上施下者言也。“柔皆順乎剛”者，慎以進而不敢幹，陰道得而就正於剛中者，其益大矣，故“小亨”而“利見大人”：此以自下順上者言也。內卦三爻皆取下順上之義，外三爻皆取上施下之義，《彖》錯言之，明其用異而道同也。

《象》曰：隨風巽，君子以申命行事。

《巽》之為風者，動氣者，陽氣也。陽氣聚於外，薄陰在內，陽不得入，而陰弱不相激，則陽乘動幾，往復飄聚，而鼓盪以行焉。聚而行於此，則彼虛，陰乃乘之以入，莊周所謂“厲風濟則為虛”也，虛而陰入矣。入而和，則晴雨平，物匯昌矣。“隨風”者，前風往而後風復興之謂。飄風則不相繼，故不能終朝。相隨以不息，風之柔和者也。故莊周曰“冷風則大和”。君子之將欲興民以有事，命之，又申命；其始不迫，其繼不厭，期於入民而事以集；如風之相隨，則草皆順偃，而寒暄以漸而成。取法於此，斯無不教，不戒，慢令之三惡矣。但言“行事”，為政言也。明非言教也，若教則不憤而啟，不悱而發，喋喋然徒勞而無益也。

初六，進退利武人之貞。

陰起而入陽，進也；在下而柔，退也。初六陰欲入而未果，故為進退不決之象。陽為文，陰為武，陰上臨陽而欲進，故此與《履》六三皆言“武人”。武人，勇於進者，“貞”則慎於進而不妄，故得進退之宜而利。

《象》曰“進退”，志疑也。“利武人之貞”，志治也。

“志治”者，陰屈下以求入於陽，所以受陽之裁成而成化。武人不怙其勇而望治，慎於進以就正，故利，此所謂“利見大人”也。

九二，巽在床下，用史巫紛若，吉無咎。

“巽在床下”，謂初也。“史”，撰辭告神者。陰有鬼神之道焉，故用史巫。凡敵應之卦，既不相應，則以相比者為應求。陰陽相比而相求則和，遠則乖矣。故《巽》二、五吉，而三、上兇吝。初六進退維疑，在床下而不能起應乎剛。二以剛居柔。篤志下求，紛若不已，則陰可入而陰得其耦，故吉。不當位，疑有咎也，而不失其剛中之德，則無咎。

《象》曰：紛若之吉，得中也。

“用史巫紛若”，則疑於太屈，而剛固得中，雖求陰而不自失。

九三，頻巽，吝。

“頻”與顰通。三以剛居剛而不中，見陰之巽入而顰蹙以受之，不能止陰使不入，徒“吝”而已。

《象》曰：頻巽之吝，志窮也。

不通之謂“窮”。異端以人倫物理為火宅，而欲絕之，終不能而只以自窮，蓋若此。

六四，悔亡，田獲三品。

此所謂“利有攸往”也。“三品”：幹豆、賓客、充君之庖。上殺、中殺、下殺皆獲焉，是大獲也。四在上卦之下，乃施命以入下而使行事者也。國之大事，在祀與戎，而《巽》非征伐之卦，田獵以供賓祭，役民率作，故取象焉。柔以申命，下順聽之，故田而多獲。“悔亡”者，本無悔也。

《象》曰“田獲三品”，有功也。

申命以得人之情，則行事而有功。

九五，貞吉悔亡，無不利，無初有終。先庚三日，後庚三日，吉。 先，息薦反。後，胡豆反。

九五居尊，為申命之主。禮樂征伐自上出，其正也，吉道也。“悔亡”，蓋下“無初有終”之義。無初疑於悔，有終則悔亡矣。“無不利”者，於位為宜，於德為稱，四之功，蓋五之利也。民不可與慮始；五以剛中之道率民以有為，民將疑憚，故“無初”，而終於有功，則“有終”而無不利。“庚”者，更新行事之義。故外事用剛日，而以庚為吉。“先庚三日”而告之，初六始出令也。“後庚三日”而復警以其不逮，六四申命也。於是而命無不行，事無不立矣。故備諸美辭以贊其盛。

《象》曰：九五之吉，位正中也。

得其位，乃能行其命。

上九，巽在床下，喪其資斧，貞兇。

“巽在床下”，亦謂初也。“資斧”，所以行之具也。初求入而上與之絕遠，陰陽之情既已隔絕而不通，所恃以入民之隱而勸之行者，四之申命；而命自五出，非上所制，上又亢而無下逮之情，喪其所以行者。權失而益之以驕，《詩》所謂“上帝甚蹈，勿自瘵焉”者也。

《象》曰“巽在床下”，上窮也。“喪其資斧”，正乎兇也。

《巽》既在床下，而高處乎上，則不相通甚矣。又不比乎四，而無恃以行，則兇者其情理之應得，而非意外之變也。此言“貞兇”別為一義，然上九亦無不正之失，特以過恃其剛正而兇，遂為應得之禍爾。

　兌　 兌下兌上

兌。亨，利貞。

“兌”為“欣說”之說，又為“言說”之說，而義固相通。言說者，非徒言也，稱引詳婉，善為辭而使人樂聽之，以移其情。饋人千金之璧而辭不善，則反以致怒，故言說者所以說人，而人之有心，不能言則鬱，稱引而詳言之則暢，故說者所以自說而說人也。此卦剛居內而得中，柔見於外。外者所以宣其中之藏使不鬱，而交乎人以相得者也。柔見於外，憤盈之氣消，而為物之所喜，故從其用而言，謂之為《兌》。《兌》有三德，而特無元。元者，陽剛資始之德，外發以施化。《兌》卦陽德不著見而隱於中，未足以始也。說者，事成而居之安，乃以人己交暢。若以說始，則是務相隨順，而道先自枉。其為言說，則先以言者，事必不成，故《兌》於元德不足焉。其“亨利貞”者，說則物我之志鹹通，說而物我胥勸以相益，說之以道，本無不正也。具此三德，自無不亨，而利者皆正，正自利矣。《兌》有二義，一為下順乎正，以事上而獲上，則下亨而上利，內卦以之。一為上得其正，以勸下而得民，則上亨而下利，外卦以之。要其以剛中之貞為本，則一也。

《彖》曰：兌，說也，剛中而柔外，說以利貞。

“柔外”，故說。“剛中”，則合義以利物，而非以膏粱致人之疢疾；守正以永固，而非誘物邀歡而後遂渝。故《兌》卦之德，惟在剛中。非此，則小人之說，不利不貞，而不足以亨。不釋亨者，說自能亨也。

是以順乎天而應乎人。說以先民，民忘其勞，說以犯難，民忘其死。說之大，民勸矣哉！ 先，蘇佃反，難，奴案反。

推廣說之為用，為王道之美利，而皆剛中柔外之德成之也。剛中則順乎天之正，柔外則應乎人之所利。天順而人應，則上以之先民，興事赴功，而民忘其勞，上說下而下自貞也。民之既說，則踴躍以從王，雖使之犯難以死而不恤，下說上而上自利也。惟其外雖柔而中固剛，則是秉元后父母之常經，以通四海之志，而非小惠之苟說以幹譽；下亦率其親上死長之義，以合天下而同心，而非宵小之面諛以取容；所以為說之大，而民無不勸也。

六子皆天地自然之化，而《艮》《兌》專以人事言者，山澤為陰陽已成之體，非摩蕩之幾；《乾》道成男而為《艮》，《坤》道成女而為《兌》，成乎人，而性情功效皆惟人之自成，而天不復與也。

《象》曰：麗澤兌，君子以朋友講習。

“澤”者，川流之地體，所謂河身也。《兌》之卦畫，上虛下實，坎水塞其下流，堤而壅之，瀦水灌注以潤物，其象也。故上輸所積以惠下，謂之恩澤。澤雖曲折遷流，而固一澤，故重《兌》之卦，不可以上下言，而取象於兩澤之左右並行者，為麗澤焉。兩澤並流，有若將不及而相競以勸於行之象。然其歸也，則同注於大川以至於海。君子之道，學之者一以聖人為歸，而博約文質，本末先後之異趣，各以其質之所近而通焉。乃恐其專己而成乎私意，則取益於同門、同志之學者，相與講習，各盡其說以競相辨證。當其論難之時，若爭先求勝而不相讓，而辨之已通，則皆至於聖人之道，如麗澤之不相後而務相合也。遊、夏、曾、有同遊於孔子之門，而《禮記》所載，互相爭於得失，用此道也。君子之用《兌》，用之於此而已。苟非朋友講習，而務以口說相競，流而不反，則淳于髡、公孫龍之永為佞人，又奚取焉！

初九，和兌，吉。

《兌》體之成，雖以三上之陰為主，而剛中柔外，相因以說，則六爻皆有《兌》之德焉，異於《巽》之陰入陽而陽受其入，《震》《艮》之陽動止乎陰，而陰為其所動所止也。“和兌”者，以和而說也。初潛而在下，而陽剛得位，未嘗與天下相感，率其素履，與物無競，始有月到天心，風來水面，無求而自得之意焉，君子之吉也。

《象》曰：和兌之吉，行未疑也。

君子之行，素位而居易者也。富貴、貧賤、夷狄、患難，無入而不自得，自說其說，非待說於物，何疑之有！其不然者，處順則得非所據而疑其不安，處逆則妄有欣羨而疑其可徼，惟無剛正之德故也。

九二，孚兌，吉，悔亡。

下孚於初九，以合德於剛中，則不為妄說；以剛上承乎柔而不亢，抑可以獲上而吉，雖不當位，悔亦以亡。

《象》曰：孚兌之吉，信志也。

志正，則可以信友而獲上。

六三，來兌，兇。

“來”者，招致之謂。六三居四陽之中，而以不正之柔，上諂而下諛，待物之來說而相與說，小人之道也，故兇。《兌》之亨利，自三成之，而《爻》兇異於《彖》者，《兌》體已成，則剛中之德，外雖柔而自非容悅，三獨發動，則柔以躁進，而為小人之媚世。此類從筮者佔其所動而言，別為一例，抑以《兌》本非君子之守，故非全體陰陽之和，則必流為邪佞也。

《象》曰：來兌之兇，位不當也。

宜剛而柔，無所不柔矣，而況雜乎四陽之中以躁進乎！

九四，商兌未寧，介疾有喜。

四與三比，而居上卦之下，近乎民者也。以剛居柔，不欲受小人之媚，而抑不欲咈人之慾，酌量於寬嚴之中，不能得咸宜之道，所以未寧。然說民之道，莫先於遠邪佞之小人。奸佞不仇，則雖未有惠澤及人之事，而天下已說服之。九四介於“來兌”之間，能以說己者為疾，三進而己退，靜以止躁，不期民之說而民自說矣。

《象》曰：九四之喜，有慶也。

己方以未寧為患，而天下說之，外至之喜也。

九五，孚於剝，有厲。

“剝”，喪亂也。“厲”，威嚴也，而有危意。九五剛中之德已至，而與九四剛靜疾邪之君子相孚，則雖喪亂卒起，而以之犯難，人心既說，且忘其死，履危地而德威自立，說之大者，不在呴呴之恩施於小人也。

《象》曰“孚於剝”，位正當也。

德位相稱，賢者說從，民為之用，雖處剝喪，不相離叛矣。

上六，引兌。

居高而以柔待物，所以引民之說者也；異於九五之民自勸而忘其死，故不言吉。然以上說下，柔當其位，異於三之屈節以招上而說之，故不言兇，殆霸者歡虞之治乎？

《象》曰“上六引兌”，未光也。

有幹譽於民之心焉，則德不光。民之說，民自說也，非可引者也。

　渙　 坎下巽上

渙。亨，王假有廟，利涉大川，利貞。

“渙”，水散貌。風動水飄，水浮木泛，皆《渙》象也。卦自《否》變者，渙散其否也。《乾》下之陽，下而居二；《坤》中之陰，上而居四。陽為主於內，則陰不得怙黨以相亢；陰順承於外，則陽受其入而不驕。《否》《泰》之變屢矣，而獨此為得。陽之退，雖不當位而得中；陰之進，雖失其中而得位。物之固執而不解者，授之以所安，則樂於散，而懲相拒之迷。否塞之情改，而上下通，嘉會而亨矣，故六爻皆吉。

蓋嘗論之，人之情有所凝滯而不達者，皆以己所懷安之土，為情之所便，因據為道之所宜。既執之以為道，則精力志慮一聚於此，此外雖有甚安之位，甚遠之圖，皆為志所不及，意所不願之境。一旦豁然悟其所據之非，風拂水流，盡破拘畫之藩籬，乃知昔所為崇高者，非崇高也，退抑乃以止物之忌，而中和可以宰物；昔之所為安處者，非安處也，上達而得其所通，而順理乃以達情；拓散其分據之心於俄頃之間，已如徹重圍而遊曠宇。繇此而推行之，破一鄉之見，而善以天下，離一時之俗，而遊於千古，則在下不吝，在上不驕，《渙》之為功於進德修業也。亦大矣哉！《詩》雲“泮奐爾遊矣，優遊爾休矣”，言拘攣之日散也，是以《渙》之六爻皆吉也。

“王假有廟”者，陽自四而下居於二，率三陰以事上也。當其在廟，則為臣、為子，而要不失其居中之位，二之以退為尊也，“利涉大川”者，陽來入險而不憂也。可以事鬼神，則天下無不可通之志；可以涉險阻，則天下無不可安之遇；斯以於物皆利，而變焉而不失其正也。

《彖》曰：渙亨，剛來而不窮，柔得位乎外而上同。

剛聚於上，則且消而窮矣；來而居二，則以入險而得通，柔在二在四，皆得位也。不吝其中位之尊，出而之外，乃以上交而同乎陽。二者皆亨通，而柔之為功大矣，以其舍黨去尊而順上也。

“王假有廟”，王乃在中也。

“乃”雲者，謂雖離群退處，而乃得其中也。故修子臣之節，而不失其王之尊。

“利涉大川”，乘木有功也。

木浮水上，行舟之象。二以剛中能載，而涉險之功立矣。《巽》一為風，乘風而浮於水，亦利涉之象。古者舟未有帆，故《彖傳》不言乘風，後人以帆使風而行於水，蓋亦取法於《渙》。制器者尚其象，但精其義，皆可創制，古人所未盡，以俟後哲，若此類者眾矣。

《象》曰：風行水上，渙先王以享於帝立廟。

《渙》與《節》，相綜之卦，《節》儉而聚，《渙》散而豐。風行水上，無所吝止，極文章之觀。先王享帝立廟，以事天祖，於財無所惜，於力無所吝，於己不患其無餘，於民不惜其難給，乃至薪蒸芻稿，皆廣取而輕用之，與《節》之不以勞民傷財者異道，所謂“菲飲食而致孝乎鬼神”也，言“先王”者，郊廟之禮，開創者定之。

初六，用拯馬壯，吉。

“馬”，行地者，故《坤》之象。馬陰純在下，馬之壯也。馬壯，則有奔馳蹄齧之傷。二來主陰而制之，初承二而奉之為主，以制馬而使之馴，以免於咎。拯之者，二也；利用其拯者，初也，而吉在初矣。

《象》曰：初六之吉，順也。

順陽而下之也。

九二，渙奔其機，悔亡。

出疆外適曰“奔”。“機”，程傳謂即《左傳》“投之以機”之機，亦通，謂所憑以安也。或作“杌”者，伐木而留其本也。在險中而可以止奔，於義尤合。陽舍上位，越三而來二，以散陰之黨，若將不及，曰“奔”。來而得中以止，若奔者之遇杌而息焉。雖不當位，疑於有悔，而居中以主陰，使順而散，而悔亡矣。

《象》曰“渙奔其機”，得願也。

二陰樂奉之以為主，故散而不怙其群。

六三，渙其躬，無悔。

陰陽以類聚，則合而成體。三與初同類，而二來居間以散之，陰之體不純成矣，非徒二之能散之也。三為進爻而位剛，本欲上行以應乎剛，是能公爾忘私者，雖不當位，而遂其就陽之素心，固無悔矣。

《象》曰“渙其躬”，志在外也。

“外”，謂外卦，進從六四之陰，以順陽而應上九，不恤陰之同體，是以無悔。

六四，渙其群，元吉。渙有丘，匪夷所思。

陰之自二而往四，既以散陰凝不解之群，抑以散陽亢不交之群；群散而大同，本然之吉，無所待也。二與四皆渙群者，而功歸於四。蓋舍內而出外，去中而居下，非情之所可願。使陰吝而不往，則陽亦無從得二以為機而止焉。虛中位以召陽為主，而己為陽下，非消釋其鄙吝之情者不能也。“渙有丘”，渙而至於丘也。丘卑于山而高於地，可依以止者，謂四渙而固高以安也。“夷”，等類也。陰方相聚於內，同類且相倚以為群，忽舍之而外適，非初與三思慮之所及。拔流俗以奮出，而巽入以依乎陽剛中正之主，惟豪傑之士能之，非凡民所測，而卒使皆免於晦蒙否塞之中，所謂非常之人成非常之功也。

《象》曰“渙其群元吉”，光大也。

阿私結黨，則卑暗而鄙陋。六四自我渙群，光明正大，何吉不臻乎！

九五，渙汗其大號，渙王居，無咎。

“汗”者，陽出而散陰者也。“號”，命令也。五，剛中得天位，而與《巽》為體，下同於四。四為《巽》主，申命以誥下者。五不怙陽之群，而資四以播教令於下，宣其大公無畛之德意，而險側皆順焉。雖王者之居，宜積盛大以為鞏固，一陽虧而失其聚，而天位自定，命令自行，固無咎也。古者天子之畿，剖邑以賜諸侯，為湯沐之邑，其“渙王居”之義乎？

《象》曰“王居無咎”，正位也。

雖渙而王者之居固無咎者，剛中正位，不以一陽之去就為損益也。

上九，渙其血，去逖出，無咎。

“血”者，戰爭之事。“逖”，遠也。陰凝於下，陽亢於上，《否》則必爭，而上當之，未免於傷，乃既渙散其群，則陰巽入乎陽，而陽為主於陰，爭息而血去矣，可以遠處事外矣。時平而志靜，故無咎。

《象》曰“渙其血”，遠害也。 遠，於願反。

以《渙》，故能遠交爭之害，而超然逖出。

　節　 兌下坎上

節。亨，苦節不可貞。

“節”，竹節也，有度以限之而不逾也。卦畫一陰間以一陽，二陰間以二陽，陽實陰虛，虛者在上，陽實在下，以為之節。下二陽，近根之促節也，陽之節陰也。陽有餘而陰不足，以不足節有餘而相通焉，陰之節陽也。以二體之象言之，兩間之水無窮，而澤之所容有準，不漏不溢，有節度也。二水相沓，而實其下以使不洩，故有慎密之象焉。《節》而亨矣，為陽之節陰者言也。陽亨，而復雲“苦節不可貞”者，為陰之節陽言也。有餘者，物之所甘；不足者，物之所苦。陽道方亨，而必裁之以不過，則自居約，而處物亦吝，固將自以為廉於用物而得貞。乃自居之約，可謂之貞；處物之吝，強人情以所不甘，則不順天理之正，不可以為貞矣。以其實，節其虛，則虛者恃以保固，忠謹之所以通天下之志。畏其有餘，節以不足，則儉而固，不給萬物之用，而無以成天下之務。《彖》兩設之，使學《易》者擇焉，而佔者得之，雖以儉而不困於行，而終不合於道，非君子寡過永譽之宜也。

《彖》曰“節亨”，剛柔分而剛得中。

此明亨之為陽言也。“剛柔分”，言其相間，各成乎畛而不相亂。得中乃可以為陰之節，而陰恃以不傾，中有主，則通乎物，而不隨物以流也。

“苦節不可貞”，其道窮也。

此明陰之節陽為已過也。道不足以濟天下，則窮而非正矣。

說以行險，當位以節，中正以通。 說，戈雪反。

“說以行險”，不以憂懼失度也。“當位以節”，謂九五以篤實之剛，為陰虛之節也。五以中正節乎二陰之中，上下皆可通矣。言能行險而說，節而甘者，惟九五當位中正，以為陰之節，則無過不及之差，而於物皆通；以見《節》之亨在剛中，而陰之過為裁抑者非貞，而抑未可亨也。

天地節而四時成。節以制度，不傷財，不害民。

天地之化，寒暑溫涼，莫之節而自中其節，惟無過也，亦無不及也。王道之裁成民物，非故為損抑以崇儉陋。制度立而財不傷，民不害，所以志說而用亨。如九五者，斯與天地四時合其節矣。

象曰：澤上有水，節，君子以制數度，議德行。 行，下孟反。

多寡曰數，長短曰度，如《禮器》所謂“以多”“以寡”“以高”“以下”之類是也。“德行”，德之施於物者，厚薄剛柔之則也。澤之受水也有限，而水為澤之所有，自足給灌注之用。君子以此道通志成務，其節也，非無水而以自困困民也，道本有餘，而酌其施受之宜也。若陳仲子之流，以無水為節，則徒苦而人道廢矣。

初九，不出戶庭，無咎。

初居卦下，為澤之底，苟非堅實，必致下漏，《困》之所以無水而窮也。戶，室戶；庭，其外楹間也。時方在室內而未行，道宜縝密。陽剛下實，防陰之流，慎之於內而不使出，湧其有餘以待不足，雖過於慎，而自無咎。

《象》曰“不出戶庭”，知通塞也。

當藏於內而未見於外之始，必剛決慎持以防其放佚，塞之所以求通也。“知”者，知時宜也。若二，則知塞而不知通矣。

九二，不出門庭，兇。

門，大門；庭，其廡也。既審慎於內而出於外矣，則行焉可矣，又從而節之，慎而無禮者也。剛非其位，知塞而不知通，故兇。

《象》曰“不出門庭兇”，失時極也。

“極”，至也。時至事起而吝於出，則事敗而物怨之。

六三，不節若則嗟若，無咎。

二陽已積，則有堅光太過之憂。三當其上，急欲節之，而柔失其位，力有未逮，故不能節也，而憂之急。其迫切欲節之心，雖若已甚，而實不容已也，故無咎。

《象》曰：不節之嗟，又誰咎也？

謂誰得而咎之也。剛過而折，通人所戒，楚父老之於龔生是已。是或一道也，不得謂之為非。

六四，安節，亨。

與三同道，以節陽之過，而柔當其位，且上承九五而受其節，在節而安，無所嗟嘆，剛柔均而通塞適其宜，故亨。

《象》曰：安節之亨，承上道也。

方以柔節剛，而上有九五剛中之主以節己；四能承之，則陰陽正均，而行之亨矣。

九五，甘節，吉，往有尚。

自四以下，剛柔既分而有節，九五以剛健中正之主，議道自己，而節陰之不足，以製為中道，合乎理，順乎情，物之所甘也。以此而往，宜為天下之所尊信矣。

《象》曰：甘節之吉，居位中也。

以中道而居天位，創制立法，而天下悅服。

上六，苦節，貞兇，悔亡。

五以中道為節，而物情甘之，不可損也。上猶以為過，而裁抑之以人情之所不堪，雖無淫泆之過，可謂貞矣，而違物以行其儉固之志，兇道也。然而“悔亡”者，天下之悔皆生於侈汰，自處約，則雖兇而無恥辱。

《象》曰“苦節貞兇”，其道窮也。

《節》之為道，惟賢者可就，不肖者可企及，則亨。儉過則吝，物所不順，故窮。

　中孚　 兌下巽上

中孚。豚魚吉。利涉大川，利貞。

“中”，內也。“孚”，信也，感也。卦畫二陰在內，不得中，而三為躁爻，四為疑地，相聚而異志，既有不相信之勢，而失中無權，志且不平；然而安處於內，靜順以不與陽爭，則其信陽也至，而陽之感之者深也。三順乎二而說，四承乎五而相入，皆虛以聽命乎陽，而無疑無競，是二陰之孚於中。“孚”者，陰也；“孚”之者，得中之陽也。夫欲感異類者，必同類之相信。己志未定，同道不親，則無望異己者之相洽以化。二撫初，五承上，相與成純而不雜，邇說則遠安，是以至實之德，內感三、四，而起其敬信以說，故謂之《中孚》，言陽之能孚陰於中也，而陰之在中者孚矣。“豚魚”，陰物，謂三、四也。二、五以中正之德，施信於三、四，而三、四相感以和順於內，受其吉矣。“利涉大川”，《彖傳》之釋備矣。“利貞”者，施信以感物，物蒙其利，剛中以孚陰於內而不自失，則貞。有其利貞之德，故涉險能利，而所孚者皆受其吉也。

《彖》曰“中孚”，柔在內而剛得中，說而巽，孚乃化邦也。 說，戈雪反。

成乎《巽》者六三，成乎《兌》者六四，陰效說而順以入，陰化而和矣。惟二、五剛中，以道相孚，故陰樂受其化。陰為國土、為民，故曰“邦”。孚，信也，而謂之化者，朱子謂如鳥孚乳之象，誠篤以覆翼，則如期而化生。

“豚魚吉”，信及豚魚也。

“及”，相逮也，信足以及之，而豚魚皆信，感以實，則以實應。

“利涉大川”，乘木舟虛也。

“乘木”，澤載木也。“舟虛”者，外實中虛，有刳木為舟之象焉。舟之利於涉以中虛，而非外之實以為之閒，則不能成中虛之用。惟四陽在外，左右相均而無隙，故中得以有其虛而受物之載，以經險而利於行。二、五能函二陰，故二陰虛以受感而不窒，亦以明二、五剛中之德，足以致陰之孚也。

中孚以利貞，乃應乎天也。

“天”謂陽也。陽孚之以利物貞固之德，故陰應之。誠者天之道，至誠而不動者，未之有也。

《象》曰：澤上有風，中孚，君子以議獄緩死。

《兌》為言說，以詳論而酌其當；《巽》風和緩，以俟議之平允。《巽》命以施澤於下，寬道也。然緩之以詳議，使無冤而已，非縱有罪以虧法也。緩之，議之，信諸心而後殺之，則雖死不怨矣。《大象》之言刑獄者五，聖人慎罰之情至矣，學《易》者可不謹哉！

初九，虞吉，有他不燕。

“虞”，度也，安也。陰之連類以居於內，非初所可遽感者。初潛處於下，內度之己，惟守其剛正，以與二相孚而安，故吉。“他”，謂四。“燕”，亦安也。言雖有相應之四，亦非其所安，而獨與二合德也。《中孚》以純而不雜為美，然惟初靜處而無慾感之情，則吉；上已亢而不相感，則又過矣。初承二而上乘五，故初孚二，而上不能孚五。

《象》曰“初九虞吉”，志未變也。

雖無感陰之情，而亦無乖違之志，審度以求安，而聽二之來感；不求速合者，不至於離，故吉。

九二，鳴鶴在陰，其子和之，我有好爵，吾與爾靡之。 和，胡臥反。靡與縻通，忙皮反。好，去聲。

“鶴”，高潔之鳥，陽之象也。“陰”，林蔭之下。二雖居中，而在下卦，故為陰。“子”，謂初九。兩俱陽，而初承二，故為“子”。“好爵”，相好之爵，謂六三與二相比，而奉二為主以尊貴之，“吾”，二自謂，“爾”，謂初也。“靡”，系屬之也。二剛中，而欲以誠感六三，聯為《兌》體，以相和好，得同道之初九與相倡和，乃勸之偕和於三，以縻繫而聯屬之，使相孚化。蓋惟其為鶴之鳴，故能下合乎初而上感乎三，不然，初之不輕燕，三之無定情，豈易孚者乎！

《象》曰“其子和之”，中心願也。

以誠感者，故以誠應。但釋初之和，不釋三之靡，三柔易感而初剛難燕也。

六三，得敵，或鼓或罷，或泣或歌。

陰之為性，雖同類而必疑。四與三比，本無相敵之情，而三為躁進之爻，與四異體而不親，見為敵也，甫相得而即相猜。“鼓”，進而攻之；四不與競，乃“罷”。既詘於四而不得進，則“泣”。已而為二、五之剛，以正相感，則抑洽比於四，而悅以“歌”。無恆之情不易孚，殆豚魚耳。而終為剛中所縻繫而保其信，無恆者且孚焉。九二之德盛矣哉！

《象》曰“或鼓或罷”，位不當也。

柔居剛位，躁而不寧，無定情而不易感也。

六四，月幾望，馬匹亡，無咎。

月以受日之施為明，陰陽相感之正者也。六四承五之孚而順受之，柔得其位，“月幾望”之象。陰為陽所孚，至矣。兩馬為“匹”，謂四匹三也。陰黨盛則與陽亢。四柔退而不與三同其躁忌，“馬匹亡”矣。陰孚於內，《中孚》之道也。與三異尚，疑於有咎，而正以消三之猜很，使久而自化，復何咎乎！

《象》曰“馬匹亡”，絕類上也。

“類”，謂三；“上”，謂上孚於五。絕三以孚於五，破小群而惇大信，感應之正，故無咎。

九五，有孚攣如，無咎。

五剛中居尊，可以為上之主，而孚於同，以感於異者也。雖上亢而不受其孚，而五之誠信已至，足以攣系乎四而使之安，故無咎。三、四非乘權之中位，陰之情豈能晏然處之而不爭哉？二靡之，五攣之，乃以感異類而說以巽。乃二得初之承，而五不能平上之亢，則二易而五難。孚異尚易，而孚同愈難。伊川不能得之於蘇氏，趙鼎不能得之於張浚，亦自處於無咎而可爾。

《象》曰“有孚攣如”，位正當也。

惟其位之正當，故上不能不與之孚，而四有“攣如”之固結也。

上九，翰音登於天，貞兇。

雞曰“翰音”，以其鳴有信也。上九剛德，非無信者。然亢而居高，自信而不下比於五，以孚於陰，則不自量其剛之不中，尚小信而抗志絕物。雞之高飛，能幾何哉？以其剛而不靡也，可謂之貞。然亦匹夫匹婦之諒爾，兇必及之。

《象》曰“翰音登於天”，何可長也！

飛甫起而即墜矣。遠於陰則不足以孚，又不能下順乎五，是絕物也。一試而顛越，所必然矣。

　小過　 艮下震上

小過。亨利貞，可小事，不可大事。飛鳥遺之音，不宜上，宜下大吉。 遺，唯季反。

二、五者，中位而為卦之主也。《小過》之卦畫，陰皆據之，又得初，上二陰以為羽翼，而以三、四進退危疑之地，處陽而錮之於內，陰之逾其涯量者甚矣，故曰《小過》。乃過之為辭，非惡也，非罪也，則與《否》《剝》之消陽者異。蓋陽雖勢微失中，而猶處乎內，未嘗如《剝》之削而孤，《否》之擯而之外也。柔得中，未嘗溢也；自上覆之，自下承之，將謂護陽而保之，而勢極於盛，遂軼其常度，非其罪也，故可以亨。陽在內，而陰函之，以柔道行焉，亦可以利物而不失其正。然陰之為道，柔弱曲謹，而不能勝大任，故可小而不可大。

乃聖人於此，寓扶陽抑陰之深意，故申之曰“飛鳥遺之音，不宜上”也，“宜下”則“大吉”也。鳥飛則翼竦上而軀垂下，翼憑虛而軀載實，翼載軀以飛，軀其本也。四陰，兩翼之象；三、四，其軀也。“遺之音”者，軀之能事也。陽體靈而用達於遠。“音”者，鳥之靈而以宣其意者也。音下則聲聞於人間，上則無聞焉。鳥翼竦而上，音與俱上，軀睥睨而視下，音與俱下。“不宜上”者，軀為翼用也，陰恃其過以挾陽而上也。“宜下”者，翼隨軀降也，陽雖不及，能斂陰以趨乎實也。三、四雖失中而處內，一止一動，皆其所主，陰雖過，可使戢其飛揚之志，以順剛而行，則大吉矣。夫失中之剛，豈能遽戢陰之拚飛哉！而聖人曰：“陽固有可借之資，猶有可為之時，小雖過，何嘗不可大吉乎！”人慾行，不足以害天，則好貨、好色而可以王。君子存，猶足以制小人，故汲黯在廷而淮南憚，裴度得用而承宗服。“大吉”者，終在陽而不在陰，陰之過未足以為陽憂也。嗚呼！此聖人扶抑陰陽之微權也。抑惟陰非固惡，陽猶足以大吉，而異於《否》《剝》之必兇也。

《彖》曰：小過，小者過而亨也。過以利貞，與時行也。

夫陰固不足以匹陽之德，然亦孰非造化必有之實，太和固有之撰，可以通萬物之志，與之利而得其定體之正哉！時而乘權，則秋冬有敷榮之草木，陰雨有中節之正候，不妨於過，而未嘗不亨以利貞也，惟其時而已矣。含陽於內，載之以行，則當過之時而道存焉，可有此三德，特不足者元爾。

柔得中，是以小事吉也。剛失位而不中，是以不可大事也。

柔可以勝小，而大事非剛不能任。失位不中，雖剛不能有為矣。

有飛鳥之象焉。“飛鳥遺之音，不宜上，宜下大吉”，上逆而下順也。

三、四象鳥軀，四陰在旁，其翼也。軀從翼以上，陽為陰所挾而從之往，陰亢而不順陽，逆也，初、上以之，翼從軀以下，陰不挾陽而從陽，陽居內以制外，順也，二、五比於三、四以之。然九三有“或戕之兇”，以九三妄動，不能居重以御輕也。

《象》曰：山上有雷，小過，君子以行過乎恭，喪過乎哀，用過乎儉。 行，下孟反。

雷在山上，不能擊動地中，而上入乎空，則陰氣凝聚而盛矣。《小過》，陰之過也。陽亢陰恭，陽樂陰哀，陽豐陰儉。君子之道有過用夫陰者，惟此三者耳。不溺於怠惰，不靡於嗜慾，不流於慘殺，則皆陽以勝陰而不使過也。

初六，飛鳥以兇。

初、上在外，張翼欲飛之象。陰盛而偕二、五以翔，逆理而行，害及天下，故兇。“以”者，謂以飛，故兇。

《象》曰“飛鳥以兇”，不可如何也。

明非飛鳥之兇，而遇之者兇也。妻挾夫，臣挾君，夷狄挾中國，不可複製，示佔者宜早為之防。

六二，過其祖，遇其妣，不及其君，遇其臣，無咎。

五、上以陰居天位，有鬼神之道焉，故為“祖”“妣”。上，祖也；五，妣也。“過其祖”，六二柔當位得中，較上為勝。與五同道，“遇其妣”也。陽為君，陰為臣。二非剛中，於君道為“不及”，而柔順當位，於臣道為得，“遇其臣”也。《小過》以陰過為咎，惟二以柔自靖，為可以無咎。

《象》曰“不及其君”，臣不可過也。

臣不可以君道自居，安於不及而柔順，則當過之世而無咎。

九三，弗過防之，從或戕之，兇。

陰過則陽不及矣，故曰“弗過”。以其不能過也，而為二陰所迫，乃欲防而止之，志大而力不足，陰受其止，從而戕之矣。萇弘之所以死於晉也。言“或”者，二柔順而初逆，禍自遠發也。

《象》曰“從或戕之”，兇如何也！

道不足而志可矜，故重為之嘆。

九四，無咎，弗過遇之，往厲必戒 句 ，勿用 句 ，永貞。

當陰過於盛之世，陽宜盡處於內以待其定。三剛而躁進，以與陰相持，故或戕之。四以剛居柔，守正而不爭，故無咎。以其不能過也，而上承六五以與之遇，庶幾撫之使順。然五且居尊擁盛，而未即合，則往且危而不容不戒，能戒則免於危矣。戒而後免於危，抑豈可以輕試圖功乎！“勿用”焉，乃以永保其正。蓋求勝不能，求合不易，自守以免咎，處於不足之勢者，其道然也。

《象》曰“弗過遇之”，位不當也。“往厲必戒”，終不可長也。

陽失其位而屈於陰下，不得已而遇，非其情也。陰已過而不相下，雖與之遇，交終不固，故惟勿用為正。

六五，密雲不雨，自我西郊。公弋取彼在穴。

以陰暗居天位，凝而不散，四雖欲與遇，終不可得而和也。陰陽和則雨，陰亢而不受交於陽，雲雖密，不能雨也。四近尊位，其象為三公。六五據位深處，在穴之象。四欲遇五而不能得，如弋本以射飛鳥，而施之於穴，固不能入，蓋終無如之何也。陰邪盛而志士徒勞，故為四重嘆之。

《象》曰“密雲不雨”，已上也。

陰已據上位，任其蔽塞重昏而無如之何。

上六，弗遇過之，飛鳥離之，兇，是謂災眚。

“離”，麗也，當也。水旱曰“災”，薄蝕曰“眚”。“弗遇”，終絕陽而不相下也。“過之”，勢已過而又自驕亢以求勝也。此則鳥飛而上，逆之極也。遇之者，其兇甚矣，“是謂災眚”，言其為害之遍，自天降災，無可避也。

《象》曰“弗遇過之”，已亢也。

翱翔天位之上，肆志以逞，故害及天下。

　既濟　 離下坎上

既濟。亨，小利貞，初吉終亂。

“既”者，已然之跡也。“濟”者，成也；如人涉水，已涉而事已成也。《周易》《乾》《坤》並建，以統全《易》，陰陽之至足，健順之至純，太極本然之體也，而用行乎其間矣。《乾》以易而知險，《坤》以簡而知阻，陰陽不雜，自 縕以成化；天下之物，天下之事，天下之情，得失吉凶，賅而存焉，而不憂物變事機之或軼乎其外。乃就一時一事而言之，大化無心，而聽其適然之遇。遇之適然者，在天皆可成象，在地皆可成形，在物皆有其理，在人皆有其情，多寡盈虛，進退衰王迭相乘而卦象以昭，物理以定。故自《屯》《蒙》以降，錯之綜之，物之所必有也，佔之所必遇也。君子觀象以達化，而學術、事功、出處，所可得而學也。然而造化之妙，以不測為神，陰陽之用，以雜而不雜乎純者為正。故象雖詭異，而道以不限於方所者，為無窮之大用。其曰“一陰一陽之謂道”者，陰陽十二皆備，惟其所用之謂也。非一陰而即間以一陽，一陽而即雜以一陰，一受其成型，終古而不易之謂也。經之緯之，升之降之，合之離之，而陰陽之不以相間相雜，畫井分疆，為已然之成跡，則《乾》《坤》易簡之至德，固非人事排比位置之所能與矣。

以化象言之，《乾》《坤》六子之性情功效，所殊異而交爭者，莫水火若也。乃當二儀函五行以 縕於兩間，則固不可以跡求，不可以情辨，不可以用分，不可以名紀。迨其已成，而水與火遂判為兩物而不相得，然其中自有互相入而不相害之精理存焉。其終也，火息水暵，而仍歸於太和。若其一炎一寒，一潤一燥，一上一下者，皆形而下之器，滯於用而將消者也。繇此言之，則《既濟》《未濟》為人事已謝之陳跡，而非《乾》元乘龍，《坤》元行地之變化，明矣。自不知道者言之，則曰“爻有奇耦之定位”，而剛柔各當其位，貞 各奠其中，初與四，二與五，上與三，各應以正，《乾》《坤》之變化，至此而大定，而不知此有形之剛柔同異，不足與於不測之神也。

且夫一陰也而即授以一陽，一陽也而即授以一陰，志無定主，道無適從，執中而無權，賢奸各據其安，理欲交戰於內，生殺不適有常，以詭合於情事之苟安而謝其愆，以跡相倡和而情相乖忤，雜而不倫，主輔體用之不立，以斯為道，天可以人之智能限之，人可以己之成法處之，而惡能不終乎亂哉！無已，則陰之懷土而自私者，與陽分權而利得其所，以行焉而自遂，則“亨”者，“小”之亨焉爾，若陽則固不利，有此相參相伍之陰柔與之相應也。故雖當位以正應，而非陽剛保泰持盈之福。故《既濟》者，陰之濟也；《未濟》者，陰之未濟也。陽不以《既濟》居成功，不以《未濟》求必濟，《彖》與《爻》皆主陰而言。二卦皆小人之道，衰世之象也。

陰乘陽而上，以踞於至高之位，則為《既濟》。陰處陽下，陽利其行而不安，則為《未濟》。剛居剛，柔居柔，任其情之所安而據以不遷，陽暱陰而陰感陽，以為交應，則為《既濟》。剛柔相劑，易位以求通，則相應而固相合之道，則為《未濟》。故曰：“濟者，成也。”成乎得者恆於斯；成乎失者恆於斯；其得也，失也；其未盡得也，猶未盡失也。故《未濟》之爻，賢於《既濟》也。

《既濟》者，天無其化，人無其事，物無其理。天之化，人之事，物之理，雖雜而必有純也。至雜而不純，惟大亂之世，無恆之小人以仇其意欲，故所亨者惟小也，陰無不乘剛而出其上也，夫六位之分剛分柔，豈非義之必合而為陰陽之正哉？故可謂之“利貞”；而要未聞剛以居剛，柔以居柔，情不相得，勢不相下者之可久居也。“初吉”者，如涉者之乍登於涯，自幸其濟，而不恤前途之險阻。貞邪互相持以不相下，其為大亂之道，豈顧問哉！故曰：“亨小利貞，初吉終亂。”亂非待《既濟》之後，當其求濟，而亂已萌生矣。

《彖》曰“既濟亨”，小者亨也。

《本義》雲：“濟下脫小字。”然不必言小，而下句申明之，自通。《既濟》之亨，惟小者亨耳。陰陽各當其位，貞邪各快其志，而相應不相制，則陰之得志可知。

“利貞”，剛柔正而位當也。

以常理言之，則利貞。

“初吉”，柔得中也。

六二柔當位得中，尚安於其分而不淫。

終止則亂，其道窮也。

剛柔各止其所，以相雜而不相治。剛已剛而剛道窮，柔已柔而柔道亦窮；惟其情之所安，勢之所便，各逞其志欲，而大亂成矣。非之無舉，刺之無刺，塗飾耳目，而執中無權，謂之亂德。

《象》曰：水在火上，既濟，君子以思患而預防之。

水在火上，其中必有載水而間火者，所以防水之下注而滅火，君子有中道，以豫為調變之防，如火可上達其氣於水，以成燮熟之用，而止爭相軋滅之患，蓋以載之之道濟之也。

初九，曳其輪，濡其尾，無咎。

二欲升，而初以陽剛靜鎮於下，制之不行，“曳其輪”也。初曳之，則二之尾濡而不得濟，故雖為柔所乘而無咎，此獎陽以制陰之辭也。言“濡尾”者，於《未濟》見之，謂狐也。取象於狐者；狐，陰邪之獸，性多疑，而妖媚以與人相亂。陰雜於陽之中則疑；與陽雜處而交應，故能媚，賤陰之辭也。

《象》曰“曳其輪”，義無咎也。

陰豈可使之濟哉！制之不行，君子之義也。

六二，婦喪其茀，勿逐，七日得。 喪，息浪反。

“茀”，車蔽也。二陰柔居中為“婦”。婦人之車有茀，所以蔽容貌而全其幽貞。六二雜於二陽之中，而欲上行以濟，無所敬忌，“喪其茀”，則近於亂矣。特以居中而為《離》明之主，志本光貞，故但戒以勿亟於馳逐，則七日自得，終足以知恥而遠嫌。言“七日”者，六位已窮之後，亂定而志白也。

《象》曰“七日得”，以中道也。

當位則居中而合乎道，故雖處雜亂，而可終保其貞。

九三，高宗伐鬼方，三年克之，小人勿用。

高宗當商道中衰，治亂相半，貞邪相干之時，而奮發中興，以嘉靖殷邦。九三處明之終，而介於險，以剛居剛，而為進爻，故取象焉。伐鬼方，《詩》所謂“奮伐荊楚”也。楚人尚鬼，故曰“鬼方”。陽之間於陰也，始而相制，制之不已則相攻。三處二陰之中，陰欲濟而陽制之不得，故有徵伐之事。前臨《坎》險，《詩》所謂“冞入其阻”也。險不易擊，故三年而後克。“小人”謂上六，濡首之小人也，與三相應，嫌於相用。功成之後，息勞而驕，則小人易以仇其狐媚，故戒之以“勿用”。

《象》曰“三年克之”，憊也。

前阻於險，後復無陽剛以為之援，孤軍犯難，力已憊矣。水將下滲而息火，甚可畏也，尚可容小人之相惑亂乎！

六四， 有衣袽，終日戒。 ，女朱反。

“ ”，程子以為當作“濡”，沾涇也。“袽”，敝絮。四居《坎》體之下，有滲漏沾濡之象。“衣袽”，以塞漏者。以柔居柔，雖有欲濟之心，而不敢決於輕進，既有衣袽，而猶“終日戒”，畏謹之至。不言無咎，而自不至亂可知。

《象》曰“終日戒”，有所疑也。

柔退而處二陽之間，進則恐五之不受，退則慮三之見攻，畏謹自持，以視無忌憚之小人，遠矣。

九五，東鄰殺牛，不如西鄰之 祭，實受其福。

九五介二陰之間，剛中得位，陰所求也。《坎》之位正北，北以東為上，西為下，上六其“東鄰”，六四其“西鄰”也。陰欲濟而憚於五之尊嚴，故皆仰求其相濟。四慎而居約，薄祭之象。上盈而僭，太牢之祀也。五擇於二者，當以下比乎四為宜。祭而神享之曰“福”。受四之享，於道斯得。東鄰汰而濡首，禮雖隆而誠不屬，絕之可爾。五雖剛中，而貞妄雜進，故戒之使知取捨焉。朱子謂此為文王與紂之事。文王方服侍殷而稱鄰，又以受福自矜，文王之至德，周公其忍重誣之乎！

《象》曰“東鄰殺牛”，不如西鄰之時也。“實受其福”，吉大來也。

“ 祭”，夏祀。“時”者，儉而有節之謂。“吉大來”者，錫福於四，人神交綏。四之慎於濟，吉道也，乃於四不言吉，而於此言之，四之畏謹，無徼福之心也。

上六，濡其首，厲。

陰亢居上，恃得位得應而猛於濟，水淹其頂而不恤，危矣哉！陰之亨至此而極，陰之亂至此而不可弭矣。陰陽相雜，各安其所，而變化之道窮。過此而無可為者，則惟撓亂以成乎《未濟》；陰陽向背十二位，自然之理數也。

《象》曰“濡其首厲”，何可久也。

天下無有各據其所安之位，相雜相合而可久者。“濡其首”，則耳無所聞，目無所見，不知物變之至，陰且消，而陽亦失其位矣。

　未濟　 坎下離上

未濟。亨，小狐汔濟，濡其尾，無攸利。

“未濟”，陰未濟也。陰起於初，進於三，躋於五，俱失其位，為陽所覆，而不得達於上，故未濟也。以《離》《坎》言之，火炎上，而已上則散；水流下，而已下則涸，各遂其情而不相為用，則火與水皆不足以成化，亦未濟也。

陰未濟而陽上達，陰不能掩，乃不言陽之濟，而言陰未濟；三陰失位，三陽亦失，抑不言陽未濟，而但言陰。蓋陽氣之流行，上窮碧霄，下徹黃壚，無往而非其體之所在，無往而非其用之所行，天包地外，亦入地中，升降出入，行焉而皆得，化焉而皆成，故曰：“時乘六龍以御天。”若陰之升而成功於兩間，非陽襲其內以震起之，則凝滯而不足以資變蕃之生。陽覆於上，不為鼓盪以升，而陰不濟矣。故《既濟》《未濟》，皆以陰道之成毀言，而陽不與焉。

“亨”者，陰之亨也。陰得中，而麗乎剛以為明，故亨。既亨矣，而又云“小狐汔濟，濡其尾，無攸利”者，得位而居則亨，欲行焉則無利也。《未濟》三陽皆失位矣，陰陽相間而陽道窮，然而陽失位而陰亦不得，則陰之不利未足以為病。故擬之小狐之濡尾，若有幸辭焉。狐者，淫惑之獸也，雜處以交乎人，而更利於濟，則為人道之患。故於其麗於明也，則迪之以君子之道而許其亨，於其弱而無力，狂而妄逞，則明告以兇吝而止其慝。《易》之所以曲為裁成也。

嗚乎！《既濟》《未濟》之世，難矣哉！非人事之有此也，理數然也。天下豈有旦善而夕惡，左君子而右小人者哉！亦豈有刑與賞相參以成治，欲與理相錯以成德者哉！《既濟》之世，已成乎雜糅之局，而據為得，《未濟》之世，未成其各得之利，而猶有所憂疑，則《未濟》愈矣。小狐濡尾而無攸利，未始非陽之利也。《易》以二卦終，則以見陰陽之交感以成乎雜亂，其變之極，且至於如此，險阻之極至，非《乾》《坤》之易簡，莫能知其變而定之以大常也。

《彖》曰“未濟亨”，柔得中也。

六五得中，柔道亨矣。虛中以受陽，乘剛而麗之以明，《未濟》之愈於《既濟》以此。故《既濟》言“亨小”，而《未濟》言“亨”。柔道得，則剛志亦行。

“小狐汔濟”，未出中也。

合三陰而謂之“小狐”，以其乘剛之間而居其位也。“未出中”者，欲上濟而止於五，未達乎上也。陽位極於五，陰位極於上。上者，陰之尊位也。“汔”者，將至未至之辭。陰不達上，僅至於五，故為“汔濟”。

“濡其尾無攸利”，不續終也。

三躁進，五居尊，初乃治於下，不能相繼以上，升陰之不利也。

雖不當位，剛柔應也。

《既濟》亦剛柔應，而獨於《未濟》言之者，《既濟》當位，則剛以居剛，柔以居柔，各擅其所利而恣其情之所安，則雖應而志不相下。《未濟》不當位，以剛居柔，以柔居剛，剛者不傲，可以受陰而不驕，柔者不靡，可以交陽而不吝，寬猛相劑，刑賞相資，溫厲相節，則以感焉而通，故五、上皆言“有孚”，以柔之有剛，剛之有柔也。在他卦則固以當位而應者為亨利，而此二卦異焉。陰陽雜而相間，各有時位之可據，則易以起疑，貌合而情不親，固異於他卦之純焉，而無互競之情也。不當位而應以無疑，故《未濟》六爻皆愈於《既濟》。

《象》曰：火在水上，未濟，君子以慎辨物居方。

“居方”者，隨物之性情功效，而處之以其所安，各居其分位，不相紊也。慎於辨，則知之明；慎於居，則處之當矣。火本上，水本下，不相濟也。置水火上，以成熟燮之功，而患亦隨之，《既濟》所以必防，辨之明，而使各居其所，雖未有功，自可無過。蓋天下之物，一物自為一物，貞淫美惡，自不相雜。知其異，乃可統其同，而水火之爭以息，不可不慎也。

初六，濡其尾，吝。

柔弱在下，欲濟而不能，故有此象。《彖》言“無攸利”者，統三陰而言也。此言“吝”者，為初六一爻言也。初無求利之心，利亦違之，為吝而已。

《象》曰“濡其尾”，亦不知極也。

“極”，如《詩》“誰因誰極”之極。初為上二陰所引而欲濟，以至於濡，所託非其人，柔而暗也。

九二，曳其輪，貞吉。

柔欲濟，而二以剛中止之，初是以有濡尾之吝。裁陰而不使得志，得正而吉矣。

《象》曰：九二貞吉，中以行正也。

剛不當位，本非正也。居中而不過，以剛處柔，而善其閒勒，則中以得正矣。陰陽之相間，陰起乎下以上進，未易禁其淫溢，而初六卑柔，則猶可禁止。道宜剛斷以裁抑之，而又不欲過激。二惟剛柔相劑，而以中道行之，故處於二陰之間，而不為其所忌。奚必大正以相治，而後得為貞乎！

六三，未濟徵兇，利涉大川。

三為進爻，乘險而上進，力弱而志剛，以之行焉，其兇必矣。然而“利涉大川”者，當險難之極，無必全之道。不顧利害而求上承乎剛，甯武子以之。至於此則吉凶非其所謀，無可避之患也。兇而云“利”者，可益見《易》之言利，皆以合義利物為利，而非如《火珠林》之類，以快志而得財，為小人所喻之利也。

《象》曰“未濟徵兇”，位不當也。

位不當而欲上進則必兇。《未濟》之位皆不當，獨於此言之，以其志可取而窮於時也。

九四，貞吉悔亡，震用伐鬼方，三年有賞於大國。

以剛居柔，當陰陽交持之世而不失其正者也，故不當位，本有“悔”而可以“亡”。“震”，動而不寧之謂。居二陰之間，不能寧處，則必有徵伐之事。“伐鬼方”，下臨《坎》險而治之也。剛柔有節，興師而不暴，則克之雖難，而功成受賞矣。“大國”，謂主兵者非奉五之命，故賞非天子頒之。

《象》曰“貞吉悔亡”，志行也。

陰之未濟，陽志得行，剛柔得宜，不憂陰之憑險以相雜矣。

六五，貞吉無悔，君子之光，有孚，吉。

以柔居剛而履中，未出乎中而不求上進，安其位而知止，故得正以吉，而固無悔。處陰陽交雜之世，獨能虛中以麗乎二陽，而著其文明，雖非大人之造，而允為“君子之光”。“君子”者，以位言，則守成而不徼功之令主；以德言，則希聖而不躐等之純儒。以是而孚於陽，雖用異而志同，陰之以不求濟而得吉者也。凡言孚者，皆陰與陰遇，陽與陽合，此及上九獨別，以其位言也。《易》之不可為典要，辭亦有之，存乎人之善通耳。

《象》曰“君子之光”，其暉吉也。

“暉”，光之散於虛而遙被於物者。五之有光，二陽發之，故其吉在暉。資陽為德而不自求成，所謂“魯無君子，斯焉取斯”也。

上九，有孚於飲酒，無咎。濡其首，有孚失是。

上九以剛居柔，故與三相得，而不拒其求濟之情，遂相信以交歡，固非咎也。乃陰之為性，不可與耽者也。處陰陽交雜之時，志易以淫。若以居高而無位之故，失其所守，不能如二之“曳輪”，四之下伐，以相裁抑，則將為六三所染而“濡其首”；其有孚也，正其所以失乎“是”也。“是”者，當其可之謂。

《象》曰：飲酒濡首，亦不知節也。

以剛節柔，故與三宴好而無損。乃以兩俱失位之故，遂相與放逸而淫溺，則自且失節，何以節彼哉！君子雖當時不可為，猶不忘大正之矩，與臣言忠，與子言孝，雖混跡卜肆，自有名教在我之責存於心，柳下惠和而不易其介，無往而非道，亦何至有“濡首”之辱哉！

《周易內傳》卷四下終