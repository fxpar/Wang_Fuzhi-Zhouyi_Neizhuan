
周易內傳卷六下·說卦傳

《系傳》發明文王、周公《彖》《爻》之辭，微言大義之所自著，而《說卦》專言伏羲畫卦之理，故別為傳，繇此而後世有伏羲、文王次序方位不同之說。乃文王之《彖》，原本於伏羲之卦，特系之辭以明吉凶得失之故耳，非有異也。伏羲以八卦生六十四卦，而文王統之於《乾》《坤》之並建，則尤以發先聖之藏。然《說卦傳》言“參天兩地”“觀變於陰陽”，則亦《乾》《坤》統全《易》之旨。但伏羲有卦而無辭，故其統宗不著，文王既為之辭，又為之序，以申其固有之理，終不可謂伏羲之別有序位，為先天之《易》也。

昔者聖人之作《易》也，幽贊於神明而生蓍。

“贊”，助也；神明欲下詔於人而無從，聖人以筮助其靈，使昭著也。“生”，始作之也。“蓍”，蒿屬叢生者。草木因天地自然所生而無心，無心故聽神明之用，其靈則在分而為兩之妙。必用此草者，取其條直輕韌也。舊說謂王道得而蓍生滿百莖，說出史遷好異所傳。此係聖人作《易》之下，則非天地生之可知。

參天兩地而倚數。

六合之全體，皆天也，所謂大圓也。故以數數之，則徑一圍三，而一函三。地有形有氣，在天之中，與相淪洽，而有所不至，則缺其一而為二。奇畫中實，偶畫中虛，其象也。“倚”，任也。天地之理氣，不可以象象，故任數以為之象。“參兩”雲者，聖人參之兩之也。天地渾淪之體，合言之則一，分言之則二。聖人以其盈虛而擬天之數以三，地之數以二；卦畫之奇陽偶陰，既明著其象，而揲蓍之法，用九用六，四其九而三十六，四其六而二十四，陽十二其三，陰十二其二，一以參兩之法行之，數可任而象可立，道因以著。蓋人事之得失吉凶，惟所用之盈虛有當有否，故數可倚之以見道。

觀變於陰陽而立卦，發揮於剛柔而生爻。

天地自然之變，發見於物理人情者，六十四象亦略備矣。其變一盈一虛，陰陽互用也。故以十八變而成一卦，因著其象，立其名，顯其性情功效之殊焉。“發揮”者，因所動之剛柔，而即動以著其效，則爻之吉凶悔吝因之以生。“生”，謂發其義也。陰陽剛柔互言之，在體曰“陰陽”，在用曰“剛柔”，讀《易》之法，隨在而求其指，大率如此。若下章以陰陽屬天，剛柔屬地，又彖、爻之辭言剛柔而不言陰陽，剛柔即陰陽，其指又別。古人言簡而包括宏深。若必執一為例，則泥矣。

和順於道德而理於義，窮理盡性以至於命。

“道”即立天、立地、立人之道。“德”者，道之功能也。“義”者，隨事之宜也。道德之實，陰陽健順之本體也。以數立卦而生爻，極其變動發揮而不相悖害。道本渾淪，因而順之，健順交相濟而和矣。及其因動起事，因事成象，卦各有宜，爻各有當，以別得失，以推吉凶，則因時制宜，而分析條理以盡義，無不各順其則也。故推其精義合德之蘊，窮天下之理，盡人物之性，而天之繼善以流行萬化者，皆其所造極。聖人之作《易》一倚數，而功化之盛，夫豈可以術測而褻用之乎！

右第一章。此章統贊作《易》之全體大用，而以數為本。數者，聖人成能之利用，人謀之本術也。

昔者聖人之作《易》也，將以順性命之理。是以立天之道，曰：陰與陽；立地之道，曰：柔與剛；立人之道，曰：仁與義。兼三才而兩之，故《易》六畫而成卦；分陰分陽，迭用柔剛，故《易》六位而成章。

在人曰“性”，在天地曰“命”。“立天之道”者，氣之化也。“立地之道”者，形之用也。“立人之道”者，性之德也。此以陰陽並屬之天者，自其命之或溫或肅、一生一殺者言也。以柔剛並屬之地者，自其或翕或闢，以育以載者言也。天無二氣，地無二形，人無二性，合以成體，故三畫而八卦成。而其命之降，性之發，各因乎動幾，而隨時相應以起，則道有殊施，心有殊感，陰陽、柔剛、仁義各成其理而不紊，故必重三為六，道乃備焉。“成卦”，自畫卦之旨及筮者積變為卦而言。“成章”，自統《爻》於《彖》，共成一義而言也。卦以順性命而利人之用，一事一物皆有全理，而動以其時，故必兼之，而後天道人事皆著於中矣。三才六位，既各有定，而初、三、五為陽為剛，二、四、上為陰為柔，於六位之中又有分焉。則天之有柔以和煦百物，地之有剛以榮發化光，又無判然不相通之理。擬之以人，則男陽而固有陰，女陰而固有陽，血氣榮衛表裡之互相為陰陽剛柔，莫不皆然。六位迭用，乃以文質相宣而成章。不復言人道者，仁之嚴以閒邪者剛也，陰也；慈以惠物者柔也，陽也；義之有斷而儉者陰也，剛也；隨時而宜者陽也，柔也。則以行乎六位而迭用者也。學《易》者於仁義體之，而天地之道存焉，則儘性而即以至於命。佔者以仁義之存去審得失，而吉凶在其中矣。故曰“《易》不為小人謀”，以其拂性而不能受命也。

右第二章。此章專說卦爻六位之旨。先言陰柔，後言陽剛，以叶韻耳，非有意也。舊說拘文牽，義謂陰柔先立體，而後陽剛施化，又分仁屬陰，分義屬陽，辨析徒繁，今皆不取。

天地定位，山澤通氣，雷風相薄，水火不相射，八卦相錯。 射，食亦反。

此章序伏羲則《河圖》畫八卦之理，而言其相錯以成章也，說詳《繫辭上傳》第九章。《乾》《坤》，《坎》《離》，對待而相錯也。《震》《巽》，《艮》《兌》，交營而相錯也。天高地下，水左行而火右行，雷風動於外，山澤成於中，自然之體也。“定位”者，陽居上、清剛而利於施；陰居下，柔濁而利於受；惟其位定，是以交也。“通氣”者，山象天之高，而地氣行焉；澤體地之下，而天氣行焉。“薄”如《春秋傳》“寧我薄人”之薄。雷者陽之動，風者陰之動，交相馳逐也。“不相射”者，各止其所而不相侵，相侵則相息也。惟其錯，是以互成相因之用也；繇八卦而六十四卦之錯可知已。此言天地定位，雖據《河圖》之九、五、一、六、十、二上下之位而言。實則一、三、五、七、九皆天之數，二、四、六、八、十皆地之數，則以交相參而相錯成乎八卦，而五位之一奇一偶相配而不亂。蓋《乾》《坤》之化行於六子者莫不有定位，故文王並建《乾》《坤》，而卦繇之以生，相錯者不離乎五十有五之中，讀者宜善通之。

右第三章。

數往者順，知來者逆，是故《易》，逆數也。 “數往”之數，上聲。

從上而下謂之“順”，從下而上謂之“逆”。象之順逆，數亦因之。數者，數其象也；象之已成而數定矣，則先記其總而後記其別。如《河圖》因五十有五之全數，而後推一六、二七、三八、四九、五十之分，自多而寡，順數之也。若繇未有而有，以漸積而成象，則有一而後有二，以至於多，逆知其將有，而姑從少者以起也，逆數之也。多以統少，自上而下，順也。少以生多，自下積上，逆也。故數往者必順，而知來者必逆。《易》以佔未來之得失吉凶，故其畫自初而二，以至於上，積之而卦成，《乾》初得九，增而十八，以至於五十四，迄乎上而象乃成。下者事之始，上者事之成，本末功效之序，自然之理也。先儒皆謂已往而易見為順，未來而前知為逆，蓋此義也。邵子始為異說以亂之，非是。

右第四章。此章《本義》與上章合為一章，以徇邵子先天之說，先天者，學仙者之邪說也。未有天之先，何象何數而可言者邪？《易》曰“先天而天弗違”，言大人之創制顯庸，撥亂反治，氣機將動，而大人迎之於未見之前，若導之者。其字讀為去聲。非天之前有此時位，與後天判然而異候也。若其雲繇《乾》而《兌》，而《離》而《震》，繇《巽》而《坎》，而《艮》而《坤》，兩相逆以相遇，惟弄卦畫以餖飣成巧，而於理不窮，於性不盡，於得失吉凶無所當，特學仙者順之則生人生物，逆之則成佛成仙之淫辭，而陽往陰來，相遇於《震》《巽》之交，抑陰陽交構，彼家之妖術，聖人作《易》以順道理義，致用崇德，亦安用彼為哉！徒虛立一伏羲之名，於世遠年湮之後，以欺壓文王而上之，為聖人之徒者所不敢徇也。此與上章意義各別。故分為二章，如先儒之舊。

雷以動之，風以散之，雨以潤之，日以暄之，艮以止之，兌以說之，乾以君之，坤以藏之。 說，弋雪反。

此言六子之大用，所以摩蕩陰陽，互相節宣，而歸其本於《乾》《坤》也。“動”者，陽起而動陰之凝，散者陰入而散陽之亢。“潤”者，陽資於陰以濡其燥。“暄”者，陰麗於陽而得其和。“止”以遏陰之競進。“說”以解陽之銳往。陰陽交相為益，而無過不及之憂矣。而宰制陰陽，使因時而效六子之績者，健行之氣，“君”之也。其能受陽之施，含藏之以成六子之體者，順承之德“藏”之也。故能相摩相蕩，而六子之用行，兩間之化浹也。伏羲平列八卦，而《乾》君《坤》藏之象已著，文王並建《乾》《坤》以統《易》，亦善承伏羲之意而著明之耳。

右第五章。第二章以卦之定體，言其相錯之象，故以天地統始，而六子之序，因其微著。山、澤，體之最著者也。雷、風，用之最著者也。水、火之體用皆微也。言相錯之象，則先著而後微，象以著為大也。此章以卦之大用，言其相益之序，故自《震》《巽》而《坎》《離》而《艮》《兌》，以歸本於《乾》《坤》，皆因其自然之序，非以方位言也。

帝出乎《震》，齊乎《巽》，相見乎《離》，致役乎《坤》，說言乎《兌》，戰乎《乾》，勞乎《坎》，成言乎《艮》。萬物出乎《震》，《震》，東方也。齊乎《巽》，《巽》，東南也；齊也者，言萬物之潔齊也。離也者，明也，萬物皆相見，南方之卦也；聖人南面而聽天下，嚮明而治，蓋取諸此也。《坤》也者，地也，萬物皆致養焉，故曰致役乎《坤》。《兌》，正秋也，萬物之所說也，故曰說言乎《兌》。戰乎《乾》，《乾》，西北之卦也，言陰陽相薄也。《坎》者水也，正北方之卦也，勞卦也，萬物之所歸也，故曰勞乎《坎》。《艮》，東北之卦也，萬物之所成終而所成始也，故曰成言乎《艮》。 說，戈雪反。

前舉其目，而後釋之。或古有此言，而夫子釋其義。乃“萬物出乎《震》”以下，文類《公》《榖》及《漢·律曆志》，則或前為夫子所錄之本文，而後儒加之訓詁也。《本義》雲“所推卦位之說多未詳”者，良是。而邵子以為文王之卦位，亦不知其何據。大抵《易》之為道，變動不居，以意求之皆得，則此亦未見為文王一定之位也。前言“帝”，後言“萬物”者，帝者萬物之君主，運物而終始之者也。萬物無體，以帝之用為其體，帝無用，以萬物之體為其用；帝其顯仁，而物其藏用，所謂“體物而不可遺”也，其以八方四時合言而互見者，蓋與歷家“地有四遊”之說略同。“出乎《震》”，春中也。成終始乎《艮》，孟春也。動物之自少至老，植物之自榮至枯，皆有出《震》而成言乎《艮》之條理焉，則此所言亦序也，非一定不移之位也。其循環相生之序，不以卦畫之升降消長為次第，蓋以卦德之用言，而非因其體。天地 縕之化，變動而不可為典要，在天者即為理，不可以人為之漸次測度之也。“齊乎《巽》”，風以動物而使疏秀整齊之謂。“相見”者，物與物相見，資於明也。“致”猶致師之致，引之而待其自至也。“役”，用也，用以養也。“說言”，喜於自得之謂。陰陽相薄而戰，物既堅剛，爭之所自起也。《坎》為“勞卦”者，效用於天地之間，其象為水流而不得息。《艮》則其勞止，而將以紹來者之生，故成終而即以成始。以意義擬之，大略如此。其詳，則朱子之所謂“未詳”也。

右第六章。自此以下六章，蓋古筮氏有此，以佔事應，夫子取其近正者錄之於篇，以待佔者，非夫子之贊論也。

神也者，妙萬物而為言者也。動萬物者莫疾乎雷，撓萬物者莫疾乎風，燥萬物者莫熯乎火，說萬物者莫說乎澤，潤萬物者莫潤乎水，終萬物始萬物者莫盛乎《艮》。故水火相逮，雷風不相悖，山澤通氣，然後能變化，既成萬物也。 說，弋雪反。

“神”者，《乾》《坤》合德、健以率順、順以承健， 縕無間之妙用，並行於萬物之中者也。

故但言六子，不言《乾》《坤》，《乾》《坤》其神也，張子曰：“一故神，兩在故不測。”故方動而啟之，旋撓而散之；方熯之，旋潤之，方說以解其剛悍之氣而使和，旋艮以結為成實之體而使止；兩在不測，而《乾》《坤》之合用以妙變化者，不以性情功效之殊而相背，無非健順合一之神為之也。

“水火相逮”者，燥溼寒熱之異，而火入水中，水入火中。其象則《河圖》八、三在左，九、四在右，而五、十交函於中。以物理推之，則煮水成湯，火逮乎水；以油起焰，水逮乎火也。“雷風不相悖”，可並作也。“山澤通氣”，氣不以山高澤下而阻也。六子之情才功用大殊，而自小至大，無物不體，自生至死，無時可 ，合一之妙，《乾》《坤》固有之知能於斯顯矣。

惟聖人體之以為德，則勸威合於一致。動靜合於一幾，進退合於一中，大德之敦化者成乎小德之川流，健以無所屈者即順以無所拂，則人不可知而謂之神矣。《易》之所以體天地聖人之妙用也。

右第七章。

《乾》，健也。《坤》，順也。《震》，動也。《巽》，入也。《坎》，陷也。《離》，麗也。《艮》，止也。《兌》，說也。

此釋卦名義也。“健”“順”以德行言；“動”“入”“止”“說”以功用言；“陷”“麗”以時位言。“陷”者以懲陰之險，故陽得中而憂其陷。“麗”者以勸陰附陽以求明，故陰得中而謂其相附麗也。

右第八章。

《乾》為馬，《坤》為牛，《震》為龍，《巽》為雞，《坎》為豕，《離》為雉，《艮》為狗，《兌》為羊。

此下四章，皆古筮者雜佔之說，與《彖》《爻》之辭互有異同，蓋非文王、周公所憑以取象之典要，然於物理亦合，故夫子存之，以廣所佔之徵應，要亦未可執也。“為”雲者，推本萬事萬物之所自出，莫非一陰一陽之道所往來消長之幾所造也。見乃謂之象，形乃謂之器，八卦之仁於此而顯；其用也，皆八卦之所藏也。充塞於天地之間，周流於日用之際；近取諸身，遠取諸物；屈伸感而利生，情偽感而利害生，其動而化者，即靜凝而成體；誠不可遺，而體物不遺；或以象，或以數，或以性情功效，或以時位而成。學《易》者引而伸之以窮理，則德業之崇廣亦可知矣，非徒為筮者射覆之用也。

右第九章。

《乾》為首，《坤》為腹，《震》為足，《巽》為股，《坎》為耳，《離》為目，《艮》為手，《兌》為口。

此所取象，本為筮者占身中疾痛而設，然因此而見人之一身，無非《乾》《坤》六子之德業所自著，則繇此而推之血氣榮衛、筋骸皮肉之絡理，又推之動靜語默、周旋進反之威儀，又推之喜怒哀樂、愛惡攻取之秩敘，無非健順陰陽之所合同以生變化，而乘時居位之得失吉凶，應之不爽。君子觀象玩佔，而於疾眚之去留、言行動作之善惡，皆可因筮以反躬自省而俟天命。蓋人身渾然一天道之合體，而天理流行於其中，神之告之，亦以其誠然之理，非但跡象之粗。筮之義如此其大。固不可以技術之小智測也。

右第十章。

《乾》，天也，故稱乎父。《坤》，地也，故稱乎母。

“稱”者，以此之名加彼之辭也。張子《西銘》“理一分殊”之旨，蓋本諸此。“父”“母”者，吾之所生成者也，因之而推其體，則為天地；因此而推其德，則為乾坤。天地大而父母專，天地疏而父母親，故知父母而不知乾坤者有矣，未有不知父母而知乾坤者也。思吾氣之所自生，至健之理存焉；思吾形之所自成，至順之理在焉；氣固父之所臨也，形固母之所授也。故敬愛行，而健順之實、知能之良，於此而凝承以流行於萬理，則見乾於父見，坤於母，而天地之道不違矣。是以可名乾以父，名坤以母，而父母之尊親始昭著而不可昧。六子，皆《乾》《坤》之所生也，則吾之有身，備六子之體用性情者，無非父母之所全以生者也，無二本也。而以術數言《易》者，謂《復》《姤》為小父母，然則生我之父母又其小者。一人而父母三焉，非禽獸之道而何哉！

《震》一索而得男，故謂之長男。《巽》一索而得女，故謂之長女。《坎》再索而得男，故謂之中男。《離》再索而得女，故謂之中女。《艮》三索而得男，故謂之少男。《兌》三索而得女，故謂之少女。 長，知兩反。中，直送反。少，失詔反。索，山白反。

“索”，求也，揲蓍以求而遇之也。此亦以筮者佔父母兄弟子女而設也。於《經》，惟《震》《睽》《革》《歸妹》著此象，他如《師》以《坎》二為長子，《大過》以《巽》初為女妻，亦不盡合，筮者因事而佔則應耳。陰體立，而陽入為之主，則為男；陽用行，而陰又入之，則為女。陽之入陰以施化，常也。然陽與陰相淪洽，則陰又以其柔潤之化，入於陽中，故《巽》《離》《兌》以陰感陽而起化， 縕化醇之妙，不可以一例求也。

右第十一章。

《乾》為天，為圜，為君，為父，為玉，為金，為寒，為冰，為大赤，為良馬，為老馬，為瘠馬，為駁馬，為木果。

“圜”以物之形象言。“駁馬”，或謂食虎豹之獸；然言駁馬，則固馬也。駁者，性不馴良。果有木生，有蔓生。言木者，桃杏之屬，別於蔓生者。

《坤》為地，為母，為布，為釜，為吝嗇，為均，為子母牛，為大輿，為文，為眾，為柄，其於地也為黑。

分物得平之謂“均”。《坤》為地，而言“於地為黑”者，以之佔地，則應在黎黑之土也。

《震》為雷，為龍，為玄黃，為旉，為大塗，為長子，為決躁，為蒼筤竹，為萑葦；其於馬也，為善鳴，為 足，為作足，為的顙，其於稼也，為反生；其究為健，為蕃鮮。 長，知兩反；下“長女”之長同。反，孚袁反。

“旉”，花也。“塗”，路也。“決躁”，佔事者當速決而躁動也。“蒼筤竹”，色蒼翠而葉茂盛者。“馵足”，足駁白。“作足”，足數動，馬壯則然。“的顙”，當額白。“反生”，已槁而復生。“究”，言其成功也。“健”謂馬。“蕃鮮”謂稼鮮榮盛也。

《巽》為木，為風，為長女，為繩直，為工，為白，為長，為高，為進退，為不果，為臭；其於人也，為寡發，為廣顙，為多白眼，為近利市三倍；其究為躁卦。

“繩直”，引繩以定牆屋之基。“進退”，事不決。“不果”，志不定。“近利”，得財賄也。“三倍”，三倍其息。“其究”，以人言，“躁”，不寧也。

《坎》為水，為溝瀆，為隱伏，為矯 ，為弓輪；其於人也，為加憂，為心病，為耳痛 句 ，為血卦，為赤；其於馬也，為美脊，為亟心，為下首，為薄蹄，為曳；其於輿也，為多眚 句 ，為通，為月，為盜；其於木也，為堅多心。

“隱伏”，以人情言。“矯”以為弓，“ ”以為輪，相承言之。“血卦”，當見血也。“赤”者血色，亦相承言之。“亟心”，性速也。“下首”，首不高舉，馬疾馳則然。“曳”，人曳之不行。“多眚”，多隙漏也。“通”者，事得順利。

《離》為火，為日，為電，為中女，為甲冑，為戈兵；其於人也，為大腹 句 ；為乾卦，為鱉，為蟹，為羸，為蚌，為龜，其於木也，為科上槁。中，直送反。乾，音幹。

“大腹”，丁奚病。“乾”，旱也。“科”，枝杪也。“蠃”與螺通。

《艮》為山，為徑路，為小石，為門闕，為果蓏，為閽寺，為指，為狗，為鼠，為黔喙之屬；其於木也，為堅多節。 寺，音侍。

“果蓏”，蔓生果 之屬。“閽寺”，刑人守門者。“黔喙”，鳥獸之喙黑者。

《兌》為澤，為少女，為巫，為口舌，為毀折，為附決，其於地也，為剛滷 句 ，為妾，為羊。 少，失詔反。

“毀折”以物言。“附決”以事言，謂相倚附而得決也。

右第十二章。《本義》雲：“此章廣八卦之象，其間多不可曉者，求之於經，亦不盡合。”蓋古筮人因象推求以待問，與後世射覆之術略同，為類甚繁，故荀爽集九家解，更有多佔，而夫子取其理之可通者存之。實則盡天下之物，天下之事，天下之情偽，皆卦象之所固有，則佔者以意求之，無不可驗，而初不必拘於一定之說。故文王、周公所取象者，如《坤》言馬，言冰之類，又與此別。君子之筮，以審於義，而利自在焉，則篤信文、周之象數，冒天下之道而已足。若專為筮人而佔細事小物之得失利害，則當於理者，亦時相符合，是以聖人亦存而不廢焉。

序卦傳

有天地，然後萬物生焉。盈天地之間者唯萬物，故受之以《屯》；屯者盈也，屯者物之始生也。物生必蒙，故受之以《蒙》；蒙者蒙也，物之稚也。物稚不可不養也，故受之以《需》；需者飲食之道也。飲食必有訟，故受之以《訟》。訟必有眾起，故受之以《師》；師者眾也。眾必有所比，故受之以《比》；比者比也。比必有所畜，故受之以《小畜》。物畜然後有禮，故受之以《履》。履而泰，然後安，故受之以《泰》；泰者通也。物不可以終通，故受之以《否》。物不可以終否，故受之以《同人》。與人同者，物必歸焉，故受之以《大有》。有大者不可以盈，故受之以《謙》。有大而能謙必豫，故受之以《豫》。豫必有隨，故受之以《隨》。以喜隨人者必有事，故受之以《蠱》；蠱者事也。有事而後可大，故受之以《臨》，臨者大也。物大然後可觀，故受之以《觀》。可觀而後有所合，故受之以《噬嗑》；嗑者合也。物不可以苟合而已，故受之以《賁》；賁者飾也。致飾然後亨，則盡矣，故受之以《剝》；剝者剝也。物不可以終盡，剝窮上反下，故受之以《復》。復則不妄矣，故受之以《無妄》。有無妄然後可畜，故受之以《大畜》。物畜然後可養，故受之以《頤》；頤者養也。不養則不可動，故受之以《大過》。物不可以終過，故受之以《坎》；坎者陷也。陷必有所麗，故受之以《離》；離者麗也。 “可觀”之觀，如字。

右上篇。

有天地然後有萬物，有萬物然後有男女，有男女然後有夫婦，有夫婦然後有父子，有父子然後有君臣，有君臣然後有上下，有上下然後禮義有所錯。夫婦之道，不可以不久也，故受之以《恆》；恆者久也。物不可以久居其所，故受之以《遁》；遁者退也。物不可以終遁，故受之以《大壯》。物不可以終壯，故受之以《晉》；晉者進也。進必有所傷，故受之以《明夷》；夷者傷也。傷於外者必反其家，故受之以《家人》；家道窮必乖，故受之以《睽》；睽者乖也。乖必有難，故受之以《蹇》；蹇者難也。物不可以終難，故受之以《解》；解者緩也。緩必有所失，故受之以《損》。損而不已必益，故受之以《益》。益而不已必決，故受之以《夬》；夬者決也。決必有所遇，故受之以《姤》；姤者遇也。物相遇而後聚，故受之以《萃》；萃者聚也。聚而上者謂之升，故受之以《升》。升而不已必困，故受之以《困》。困乎上者必反下，故受之以《井》。井道不可不革，故受之以《革》。革物者莫若鼎，故受之以《鼎》。主器者莫若長子，故受之以《震》；震者動也。物不可以終動，止之，故受之以《艮》；艮者止也。物不可以終止，故受之以《漸》；漸者進也。進必有所歸，故受之以《歸妹》。得其所歸者必大，故受之以《豐》；豐者大也。窮大者必失其居，故受之以《旅》。旅而無所容，故受之以《巽》；巽者入也。入而後說之，故受之以《兌》；兌者說也。說而後散之，故受之以《渙》；渙者離也。物不可以終離，故受之以《節》。節而信之，故受之以《中孚》。有其信者必行之，故受之以《小過》。有過物者必濟，故受之以《既濟》。物不可窮也，故受之以《未濟》，終焉。 錯，七故反。難，乃且反。長，知兩反。說，戈雪反。

右下篇。

二篇必非聖人之書，即以文義求之，亦多牽強失理，讀者自當辨之。餘詳《外傳》。

雜卦傳

“雜”者，相間之謂也。一彼一此，一往一復，陰陽互見，而道義之門啟焉。故自伏羲始畫，而即以相雜者為變易之體。文王因之，而以錯綜相比為其序，《屯》《蒙》以下四十八卦，二十四象往復順逆之所成也。《乾》《坤》《坎》《離》《大過》《頤》《小過》《中孚》，綜而不失其故，則以錯相併。《否》《泰》《隨》《蠱》《漸》《歸妹》《既濟》《未濟》，四象而成八卦，則錯綜同軌。《周易》以綜為主，不可綜而後從錯。蓋以天有全象，事有全理，而人之用之者但得其半，天道備而人用精，是以六爻之中，陰陽多寡，即就此而往復焉，則已足備一剛一柔之用，善一進一退之幾，成一仁一義之德矣。雜卦者，言其道同，而易地則憂樂安危，出處語默，各因乎往復循環之理數，而無不可體之以為道也。故伯夷、太公同避紂惡，而所行異；顏淵、季路同效聖志，而所願殊。知其異乃可以統其同，用其半即可以會其全，故略於錯而專於綜。實則錯綜皆雜也，錯者幽明之迭用，綜皆用其明者也。《周易》六十四卦，為三十二對偶之旨也，而《傳》為言其性情功效之別焉。

《乾》剛，《坤》柔。

二卦並建，剛柔備矣。分之則純以成德，合之則雜以成章也。

《比》樂，《師》憂。 樂，盧各反。

均以孤陽得中為主，而在上位，則眾所親而樂行其道，故雖失前禽而不以為誡；在下位，則權重而分不足以相蒞，故憂弟子之間之，而恐致輿尸。

《臨》，《觀》之義，或與或求。

《臨》陽長擯陰，而不以輕絕陰為德，故鹹而臨之，與陰感而不吝。《觀》陰長侵陽，而以仰承於陽為義，故利用賓王，求陽而觀其觀。

《屯》見而不失其居，《蒙》雜而著。 見，胡甸反。

“見”謂動而發見。“居”者，止而不行之謂。《屯》陽初出，亟於見，而據五位以自安，故雖建侯不寧，而膏終屯。《蒙》卦陽出而雜處於二陰之中，然終以奮起出於陰之上以自著見，故擊出矇昧，而為童蒙之吉。

《震》，起也；《艮》，止也。

“起”以震陰之滯，“止”以遏陰之進，《震》有功而《艮》寡過也。

《損》《益》，盛衰之始也。

《泰》變而《損》，陽自三往上而之於將消之位，衰也。《否》變而《益》，陽自四來初而之於方生之位，盛也。中爻未變，盛衰未極，三之勢便於進，時至則輕往，四之勢便於退，時至則先來，故為“盛衰之始”。氣數之循環，盛則且衰，衰且漸盛，自然之理，而兆先見，故曰：“損益盈虛，與時偕行。”

《大畜》，時也；《無妄》，災也。

《乾》道成於下，而《艮》止之，使待時而進，遵養以時也。《乾》道奠於上，陰未嘗幹之，而《震》起以相迫，躁動則生災也。時，故“利涉大川”；災，故“行有眚”。

《萃》聚，而《升》不來也。

皆謂陽也。自上而下曰“來”。《萃》四與五相保而不往，《升》三引二以進而不復，《萃》則上陰護之，《升》則初陰推之也。故《萃》假有廟，而《升》利南征。

《謙》輕，而《豫》怠也。

二卦皆孤陽而不得中位。三為躁進之爻，《謙》陽處之，輕於往矣；四為退息之位，《豫》陽處之，怠於行矣。凡人之情，謙者無尊重之度，豫樂者雖奮起而終不振；故《謙》必君子而後有終，《豫》建侯行師而後利。

《噬嗑》，食也；《賁》，無色也。

二卦皆有頤象。食、色皆養道也。“食”者，非所食而食之，強齧九四之剛。“無色”者，非所飾而飾之，色之不正者，剛輕去中以文上，而失其自然之美也。

《兌》見，而《巽》伏也。 見，胡甸反。

柔見於外，於情易動，陰伏於下，其志難知。故《兌》上引人之說，《巽》初在床下而須史巫之求。

《隨》無故也，《蠱》則飭也。

“故”，事也，《隨》陽在下而隨乎陰，偷小子之安而無丈夫之志。《蠱》陰在下而承乎陽，飭子臣之節以順承君父之事。故《隨》非元亨利貞則不能無咎，《蠱》先甲後甲以效其功。

《剝》，爛也；《復》，反也。

陽迫而之幽，先自潰爛，而後陰乘之。復歸於明，陰雖盛，不足為憂也。

《晉》，書也；《明夷》，誅也。

明出乎地，則可以燭陰而導之進。地暗傷明，而明終不可掩，必反受其誅。

《井》通，而《困》相遇也。

“遇”謂所遇之窮。《井》，上者上行，下者下行，往來不窮，故通。《困》欲出險，為功為柔所牽，遇之窮也。君子之遇小人，不患其爭而患其相說，酒食朱紱不易脫而困矣。

《鹹》，速也；《恆》，久也。

天下莫速於感應之機。三上浮出於外，情易動，隨感而即應，速矣。《恆》四與初伏處於下，密相為移，植根深固以相傾之道也。

《渙》，離也；《節》，止也。

離，散也。《否》之散，剛下而得中，以解陰之黨，為《渙》。《泰》道已成，剛上而止陰之流，為《節》。《渙》以消吝，《節》以防驕。

《解》，緩也；《蹇》，難也。 難，如字。

《解》四用爻皆失位，而初、上以柔處之，以緩其爭，而乖戾平矣。《蹇》四用爻皆得位而可以有為，初、上猶以柔道處之，其難其慎之至也。

《睽》，外也；《家人》，內也。

《睽》內不正，而徒閒之於外。《家人》內已正，而後飭其外治。

《否》《泰》，反其類也。

天上地下，方以類聚者也，而柔上剛下為《泰》，反此為《否》。陰陽以交，成化類之，反不反而通塞殊矣。

《大壯》則止，《遁》則退也。

皆為陽言也。《大壯》未得中位，止而不進，壯者憂其危矣。《遁》已離乎中位，急於退，退者所以善藏其用也。

《大有》，眾也；《同人》，親也。

在上則柔可以撫眾，君道也。在下則柔而賢者親之，友道也。

《革》，去故也；《鼎》，取新也。 去，起呂反。

《革》者《離》之變。明再用則不鮮，陰改而之上，陽乃為主於中，而前明已謝，不復有易盡之憂。《鼎》者《巽》之變，柔去其位，上升於五，以昭其明而凝天命，命為之新矣。

《小過》，過也；《中孚》，信也。

陰盛之過，乃真過也。虛中自保，而不幹陽之中位，陽亦得其類而相信，信之至也。

《豐》，多故也；親寡，《旅》也。

蒞物上者，惟明無所蔽，則事自有緒而不冗。《豐》陽受陰蔽，事無緒而危疑起，自非以日中之明治之，則天下多事，而亂且生。物之所親者，情下逮也。《旅》陽寄處於陰上，不與物親，則物亦莫之親矣。《豐》陽已下，而《旅》已上也。

《離》上而《坎》下也。

陽之性升，輔陰以升，則陰亦上，火之所以炎而上。陰之性沈，陷陽而抑之，則陽亦下，水之所以潤而下。故《離》內卦吉於外，自下上也；《坎》外卦亨於內，自上下也。

《小畜》，寡也；《履》，不處也。

陰雖當位以畜陽，而力微，居於退爻，故密雲而不雨，微弱之象。《履》陰不量其孤，處進爻而欲踵剛以上，不能安處靜俟，故有履虎尾之危。

《需》，不進也；《訟》，不親也。

《需》三陽為四所隔，不能與五相踵以進，故五需以待之。《訟》陽離其群而處乎中，三為之間，不與《乾》相親，是以中窒而爭。

《大過》，顛也。《姤》，遇也，柔遇剛也。《漸》，女歸待男行也。《頤》，養正也。《既濟》，定也。《歸妹》，女之終也。《未濟》，男之窮也。《夬》，決也，剛決柔也。君子道長，小人道憂也。 長，知兩反。

《大過》《頤》《姤》《夬》《漸》《歸妹》《既濟》《未濟》，相錯綜對待之卦，而文參差不偶者，聖人無心於文，而文自順，流動以著化機之變動，非若詞章訓詁之執滯排偶，拘於法而執一，所謂化工之筆也。於以肖《易》之變動不居，而不可為典要，道相若焉。故雖挈《乾》《坤》以為綱，而自《比》《師》以下，皆無一成之次序，與《周易》之序且不必同，則序卦之文，與京房八宮世應，邵子方圓之序位，不足以肖天地之變易審矣。今因其錯綜之序而釋之。

“《大過》顛”者，本末撓也。“《頤》養正”者，上下以剛正柔也。《姤》言“遇”者，幸陰之得遇乎陽。《夬》言“決”者，勸陽之疾決夫陰也。“《漸》女歸待男行”，而女止於四，柔得位而居之安，女道之吉也。《歸妹》三、五二陰皆去其位而居於不正之位，尤驕淫而處於上，上者將消之位也；陽起於初、盛於二以相迫，女斯終矣。《既濟》陽得位而定，陰亦定焉。《未濟》二、四二陽皆去其位而居於不正之位，尤亢物而處於上，上將消矣；陰起於初，以遞進而相迫，男斯窮矣。初者方生之利，上者瀕盡之地，既失位而又瀕於盡，無方生之權，不窮何待焉！以《歸妹》《未濟》觀之，則六十四卦、三十六象雖相對待以備同異之理，而其中互相參伍，如《睽》《解》，《家人》《蹇》，《損》《益》，《鹹》《恆》之互相為理，亦可類推矣。

又《雜卦》所言者，《比》《師》以下四十八卦，皆以綜體相對而言。自《乾》《坤》《坎》《離》，《大過》《頤》，《小過》《中孚》，《泰》《否》，《隨》《蠱》，《漸》《歸妹》《既濟》《未濟》而外，卦之相錯者，理亦對待，以備並行不悖之理，為幽明、體用、消長、盈虛之異致者，今為補詮之，亦《易》中固有之理也。《同人》，以情相親也；《師》，以權相統也。《小畜》，止其動也；《豫》，動其靜也。《夬》，勸之決也；《剝》，懲其害也。《家人》，聚順；《解》，散其逆也。《革》，潤其燥；《蒙》，制其流也。《需》，陽相待以道；《晉》，陰相進以利；遙相取而情各異也。《睽》，強其不齊而疑也；《蹇》，於其各正而加慎也。《噬嗑》，力為合也；《井》，理相辨也。《損》，高就下也；《鹹》，虛受實也。《臨》有功，而《遁》失制也；《復》，因得所而歸。《姤》，不期而會也。《鼎》定而《屯》不寧也。《旅》，進也；《節》，退也。《恆》，陰之固也；《益》，陽之裕也。《艮》，忍也；《兌》，釋也。《震》懼而《巽》幸也。《升》相讓；《無妄》相凌也。《謙》以濟暗，《履》乘危也。《訟》有實而怨上也；《明夷》，上不明而忮下也。《渙》啟其塞；《豐》蔽其通也。《困》，掩而保其貞也；《賁》，著而虧其實也。《觀》，功不試而制以道也；《大壯》，權未得而養以威也。《萃》，聚以親上也；《大畜》，儲少以養多也。《比》，得民；《大有》，有賢也。

《周易內傳》卷六下終